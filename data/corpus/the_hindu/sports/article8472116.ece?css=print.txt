<news>
<headline>டெஸ்ட் மட்டும் போதாது.. 3 வடிவங்களிலும் இந்தியாவுக்கு ஆட விரும்புகிறேன்: மனம் திறக்கும் முரளி விஜய்</headline>
<description>
நான் எப்பவுமே ஒரு நல்ல டெஸ்ட் வீரராகத் திகழ வேண்டும் என்று விரும்பியிருக்கிறேன். அதனை சாதிக்க முடிகிறதென்றால் மற்ற இரு வடிவங்களிலும் இந்த ஆட்டம் நமக்காக பேசும் என்பதை நான் அறிந்திருக்கிறேன் என்கிறார் முரளி விஜய்.

ஸ்போர்ட்ஸ் ஸ்டார் இதழுக்கு முரளி விஜய் அளித்துள்ள பிரத்யேக பேட்டி வருமாறு:

கேள்வி: இந்திய அணிக்காக ரன்களை எடுத்து வருகிறீர்கள். சென்ற ஆண்டைப் பற்றி என்ன நினைக்கிறீர்கள்?

பதில்: நன்றாக அமைந்தது. நேர்மறையான வளர்ச்சிப் போக்குகள் இருந்தன. கடந்த ஆண்டிலிருந்து நான் நிறைய கற்றுக் கொண்டிருப்பதாகவே கருதுகிறேன். எதிர்காலத்திலும் இதே வெற்றிப்பாதையை தொடர்வேன் என்று நம்புகிறேன். எனது உடல் தகுதியில் இன்னும் கொஞ்சம் கவனம் செலுத்த வேண்டும். அனைத்து வடிவ கிரிக்கெட்டிலும் சீரான முறையில ஆட வேண்டும். நாட்டுக்காக ஆடுவது அனைவருக்கும் கிடைக்கக் கூடிய வாய்ப்பல்ல, எனவே ஒவ்வொரு முறை களமிறங்கும் போதும் 100% பங்களிப்பு செய்யும் நோக்கத்துடன் இறங்குகிறேன். 

கேள்வி: டெஸ்ட் போட்டிகளில் இங்கிலாந்தாக இருந்தாலும் ஆஸ்திரேலியாவாக இருந்தாலும் கடினமான சூழ்நிலைகளில் நிறைய ரன்கள் எடுக்கும் பழக்கத்தை ஏற்படுத்திக் கொண்டுள்ளீர்கள். ஆஸ்திரேலியாவில் பிரிஸ்பன் கப்பா பிட்சில் முதல் நாள் சதம் எடுத்தீர்கள், அதுவும் மிட்செல் ஜான்சன், ஸ்டார்க் ஆகியோருக்கு எதிராக...

பதில்: இம்மாதிரியான தருணங்களுக்காகத்தான் ஆடுகிறேன். இது எனக்கு நிரம்ப மகிழ்ச்சியளிக்கும் தருணங்களாகும். அது ஒரு மகானுபவம். அதாவது கடினமான பவுலர்களை கடினமான பிட்ச்களில் எதிர்கொள்வது என்பது. உயர்மட்டத்தில் எனக்கு நானே சவால் அளித்துக் கொள்வேன். பந்து வீச்சாளர்களுக்குச் சாதகமான பிட்சில் ரன்களைக் குவிப்பதே உடனடியான திருப்தியளிக்கும். இதுபோன்ற சூழ்நிலைக்காக நான் ஏங்குவேன்.

கேள்வி: நீங்கள் ஒரு மரபான உத்திகள் கொண்ட ஆட்டக்காரர், யார் மூலமாவது தாக்கம் பெற்றீர்களா?

பதில்: எனது குழந்தைப் பருவம் முதலே, எனக்கான தனி பாணியை உருவாக்கவே விரும்பி வந்துள்ளேன்.

கேள்வி: உங்கள் வழியில் நிறைய கற்றுக் கொள்ளும் அனுபவம் உள்ளதாகத் தெரிகிறதே..

பதில்: சச்சின், திராவிட் போன்ற நட்சத்திர வீரர்கள் ஆடிய போது எனக்கு இந்திய அணியில் ஆட வாய்ப்பு கிடைத்தது. அவர்களிடமிருந்து நிறைய கற்றுக் கொள்ளலாம். ஆக்ஸ்போர்ட் பல்கலைக் கழகத்தில் படிப்பது போன்ற ஒரு அனுபவமாகும் அது. விரேந்திர சேவாக் ஒரு தொடக்க வீரராக எப்படி ஆடினார் என்பதைப் பார்க்க முடிந்தது. நான் உண்மையில் இத்தகைய வீரர்களுக்கு நன்றிக்கடன் பட்டவனாக இருப்பேன். ஒரு தன்னம்பிக்கை மிக்க கிரிக்கெட் வீரராக நான் பரிணாமம் அடைந்ததது எனக்கு நிறைய மகிழ்ச்சியை அளிக்கிறது. இது கண்டுபிடிப்பின் பயணம்.

கேள்வி: 3 வடிவங்களிலும் ஆடுவது நவீன பேட்ஸ்மென்களுக்கு எந்த அளவுக்குக் கடினமானது?

பதில்: நிச்சயம் சுலபமல்ல, ஒவ்வொரு வடிவத்திலும் அதற்கேயுரிய தேவைகள் உள்ளன. ஒரு தொழில்பூர்வ கிரிக்கெட் வீரராக அதனதன் தேவைகளுக்கு ஏற்ப திறமைகளை வளர்த்துக் கொள்வது அவசியம். பேட்டிங் என்பது உங்கள் மூளையில், மனத்தில் என்ன நிகழ்கிறது என்பதைப் பொறுத்தது. என்னைப் பொறுத்தவரையில் நான் என்ன செய்ய முடியாது என்பதை விட நான் என்ன செய்ய முடியும் என்பதையே எனக்கு நானே கூறிக்கொள்வேன். பல்வேறு மனநிலைகளை எடுத்த பிறகே அதற்கேற்றார் போல் தகவமைத்துக் கொள்வது முக்கியம். ஐபிஎல் கிரிக்கெட்டிலிருக்கும் மனநிலையிலிருந்து டெஸ்ட் போட்டிகளுக்குச் செல்லும் போது கடினம்தான். தயாரிப்பு என்பது மிக முக்கியமானது.

இந்திய அணிக்காக 3 வடிவங்களிலும் ஆட விரும்புகிறீர்களா?

நான் இத்தகைய வாய்ப்புக்காக காத்திருக்கிறேன். இந்தியாவுக்காக 3 வடிவங்களிலும் ஆடுவேன் என்று நான் உறுதியாக நம்புகிறேன். மீதி அணித் தேர்வாளர்கள் கையில் உள்ளது. ஜிம்பாப்வேயில் கடைசி போட்டிக்கு முதல் போட்டியில் நான் ஆட்டநாயகன் விருது பெற்றேன். டி20 கிரிக்கெட்டிலும் எனக்கு திறமை இருக்கிறது. அதிலும் ரன்கள் எடுத்துள்ளேன். இந்த சீசனில் கிங்ஸ் லெவன் பஞ்சாப் அணிக்காக சிறப்பாக ஆடுவேன் என்று நம்பிக்கை இருக்கிறது.

கேள்வி: டெஸ்ட் கிரிக்கெட்டில் நீங்கள் எதிர்கொண்ட கடினமான பவுலர் யார்? தொடக்கத்தில் இறங்கி, புதிய பந்தை எதிர்கொண்டு, அதுவும் புதிதான பிட்சில்..இது சவால் அல்லவா?

சர்வதேச கிரிக்கெட்டில் ஒவ்வொரு பவுலருமே ஏதோ ஒரு விதத்தில் கடினமானவர்களே. எந்த ஒரு பவுலரும் அவரது தினத்தில் நமக்கு நிறைய கேள்விகளை ஏற்படுத்துவார். நேர்மையாகக் கூற வேண்டுமென்றால், இங்கிலாந்தின் ஜேம்ஸ் ஆண்டர்சனை எதிர்கொள்வது மிகக்கடினம். இரு புறமும் இங்கிலாந்தில் அவர் ஸ்விங் செய்யும் போது ஒரு தொடக்க வீரராக உங்கள் ஆஃப் ஸ்டம்ப் எங்குள்ளது என்ற கவனம் மிக முக்கியம். அவர் பந்தை விடும் இடம் நம்மை ஏமாற்றக்கூடியது. மேலும் நமது பேட்டிங் திட்டத்தில் நாம் தன்னம்பிக்கையுடன் செயல் படவேண்டும். அவர் தொடர்ந்து எனக்கு பிரச்சினைகள் அளிப்பார், ஆனால் நான் அதற்கு என்னுடைய சிறந்த ஆட்டத்துடன் தயாராக இருக்க வேண்டும்.

கேள்வி: இங்கிலாந்து, ஆஸ்திரேலியா இரண்டுமே வேறுபட்ட பிட்ச், சூழ்நிலைமைகள் உள்ளவை, இருநாடுகளிலும் நீங்கள் ரன்கள் எடுத்துள்ளீர்கள். அங்கு உங்கள் உத்திகள் பற்றி கூற முடியுமா?

பதில்: இங்கிலாந்தில் ஸ்விங் ஆஸ்திரேலியாவில் பவுன்ஸ். இங்கிலாந்தில் ரன் அடிக்க ஒருவர் தன் உத்தியில் பலமாகத் திகழ்வது மிக அவசியம். நான் எனக்கென தனியான தயாரிப்பில் ஈடுபட்டேன்.

ஆஸ்திரேலியாவில் முற்றிலும் வேறு கதை. அங்கு வேகமும் பந்துகள் அதிகமாக எழும்பவும் செய்யும். அங்கு புல், மற்றும் கட் போன்ற கிடைக்கோட்டு மட்டை ஷாட்களில் சிறப்பாகத் திகழ்வது அவசியம். பின்னங்காலை நகர்த்தி ஆடுவதில் இங்கு திறமை கூடுதலாகத் தேவைப்படும். ஆனால் இங்கிலாந்தில் ஆஸ்திரேலியாவை ஒப்பிடும்போது நாம் நம் முன்னங்காலை முன்னால் நகர்த்தி ஆடலாம். இங்கு ஸ்விங்கை நாம் அமுக்கியாக வேண்டும்.

கால்நகர்த்துதல் மிக முக்கியம் அல்லவா?

மனரீதியாக பயிற்சி எடுத்துக் கொண்டு உடல் ரீதியாக சரியான நிலைகளை நம் கால்நகர்த்தல்கள் மூலம் எடுக்க முடிவது எந்த மட்டத்திலும் எந்த வடிவத்திற்கும் முக்கியமானது. கால்நகர்த்தலை துல்லியமாக செயல்படுத்தினால் அது நமக்கு மிகப்பெரிய பலம். 

கேள்வி: இங்கிலாந்தில் பந்தை ஆடாமல் விடுவது என்பது உங்கள் ஆட்டத்தின் முக்கிய அம்சமாக இருந்தது...

பதில்: நிச்சயமாக. ஒரு முறைமையைக் கடைபிடித்தேன், அது எனக்கு சாதகமாக அமைந்தது. முன்பெல்லாம் 30 அல்லது 40 ரன்கள் எடுத்த பிறகு ஆட்டமிழந்து விடுவேன். அதன் பிறகு எனது ஆட்டத்திற்காக பயிற்சி எடுத்து கவனம் செலுத்தினேன். ஆஃப் ஸ்டம்புக்கு வெளியே செல்லும் பந்தை ஆடாமல் விடுவது என்பது ஒரு தொடக்க வீரரின் மிகப்பெரிய பலம் ஆகும். உங்கள் இயல்பூக்கம், பந்து பற்றிய உங்கள் கணிப்பு, மற்றும் உங்கள் உத்தி ஆகியவை கலந்த கலவையாகும் இது. மேலும் உங்கள் ‘ஸ்டான்ஸ்’ எப்படி என்பதும் இதனை தீர்மானிக்கும். நான் பவுலருக்குத் தக்கவாறு ‘கார்டு’ எடுப்பேன். மிட்செல் ஜான்சன் என்றால் நான் மிடில் அண்ட் ஆஃப் கார்டு எடுப்பேன், ஆனால் மிட்செல் ஸ்டார்க் பந்தை உள்ளே ஸ்விங் செய்யக்கூடிவர் என்பதால் அவருக்கு லெக் ஸ்டம்ப் கார்டு எடுப்பேன். இப்படிச் செய்யும் போது பேட்டின் கோணம் நேராக இருக்கும். நாம் கிராஸாக ஆட மாட்டோம். பந்தை ஆடாமல் விடும் நிலையிலும் நாம் இருப்போம்.

கேள்வி: கிரேட் சுனில் கவாஸ்கர் ஒருமுறை கூறும்போது, நம் கண்பார்வைக்கு வெளியே பந்து இருந்தால் அதனை கீப்பருக்குச் செல்ல விட்டு விடலாம் என்றார்...

பதில்: இது ஒருவிதம். ஆனால் வேறு சிலர் கூறும்போது, உங்கள் தோள்பட்டைக்கு புறத்தே பந்து வந்தால் ஆடாமல் விடலாம் என்கின்றனர். பவுலரின் கையை உன்னிப்பாக கவனிப்பது அவசியம். இதன் மூலம் பந்து வரும் திசையை முன்னதாகவே கணித்துவிட முடியும்.

கேள்வி: டெஸ்ட் கிரிக்கெட்டில் ஆடுவது நிதியளவில் பெரிய சவுகரியங்களை அளிப்பதில்லை, டி20 கிரிக்கெட்டில்தான் அதிக பணம் என்று கருதப்படும் ஒரு காலக்கட்டத்தில் டெஸ்ட் கிரிக்கெட்டில் ஆட உங்களை உத்வேகப்படுத்தியது எது?

பதில்: உயர்மட்ட, கடினமான வடிவத்தில் ஆடுவது எனக்கு உத்வேகமளிப்பதாகும். எனவே டெஸ்ட் கிரிக்கெட் நமக்கு நிறைய விஷயங்களைக் கற்றுக் கொடுக்கிறது. ஒரு நபராக டெஸ்ட் கிரிக்கெட் நமக்கு நிறைய சவால்களை அளிப்பது. நான் எப்பவுமே ஒரு சிறந்த டெஸ்ட் கிரிக்கெட் வீரராக வேண்டும் என்பதையே விரும்பியுள்ளேன். இதனை வெற்றிகரமாக செய்து முடித்தால் அதுவே மற்ற இரண்டு வடிவங்களிலும் என்னைக் கவனித்துக் கொள்ளும் என்று நான் அறிவேன். இன்னும் கூட நான் இதனை நம்புகிறேன்.

கேள்வி: மாஸ்ட்ரோ சச்சின் டெண்டுல்கர் உங்களுக்கு அதிகம் தாக்கம் செலுத்தியவர் அல்லவா?

பதில்: சச்சின் டெண்டுல்கர் எனக்கு கடவுள் போன்றவர். கிரீஸில் அவரது பேலன்ஸ் அபாரமானது. ஒரு பேட்ஸ்மெனுக்கு உடனடியான குணாம்சம் ஒன்று உண்டென்றால் அது பேலன்ஸ்தான். நல்ல நிலையெடுப்பதும் எந்த விதமான பந்தை நமக்கு வீசினாலும் அதற்கு தயாராக இருப்பதும் பேலன்ஸ் சம்பந்தப்பட்ட விஷயம். சச்சின் அந்த விதத்தில் ஒரு வரப்பிரசாதி என்றே கூற வேண்டும். பேலன்ஸ் என்பது பலவிஷயங்களின் கலவை, அதற்காக நாம் சிறப்புக் கவனம் செலுத்த வேண்டும்.

கேள்வி: பேலன்ஸ், கால்நகர்த்தல் இரண்டுமே தொடர்புடையது...

பதில்: கால்நகர்த்தல் என்பது ஒரு குறிப்பிட்ட பந்துக்கான நமது எதிர்வினை. ஆனால் பேலன்ஸ் நமது ஸ்டான்ஸிலிருந்தே தொடங்கி விடுகிறது. பந்தை விளையாடுவதற்கான முதற்கட்ட தயாரிப்பு நிலை பேலன்ஸ். பந்து பவுலர் கையிலிருந்து வெளிவரும்போது நாம் ஆடாமல் அசையாமல் எப்படி நிற்கிறோம் என்பது பொறுத்த விஷயம் அது.

கேள்வி: தொடக்க நகர்வு என்பது எவ்வளவு முக்கியம்?

பதில்: இது வீரருக்கு வீரர் மாறுபடுவதாகும். இதற்கு ஒரு குறிப்பிட்ட வழிமுறை இல்லை. நான் பலவற்றை முயற்சி செய்வேன். தற்போது நான் முதலில் பின்னங்காலை குறுக்காக பின்னால் நகர்த்தும் உத்தியை கடைபிடித்து வருகிறேன். இது எனக்கு திருப்திகரமாக உள்ளது. என்னுடைய பேக்லிபிட் இயல்பானது. அது எனக்கு சவுகரியமாக உள்ளது. அது கொஞ்சம் உயரமாக உள்ளது, ஆனால் இதன் மூலமே என்னால் ஷாட்டில் சக்தியை கூட்ட முடிகிறது. என்னுடைய கால்நகர்த்தல் மூலம் பந்தை எதிர்கொள்ள நான் நல்ல நிலையெடுப்பில் இருக்கிறேன். பேக்லிப்டில் பலமும் உள்ளது பலவீனமும் உள்ளது. ஆனால் நான் அதன் பலங்களில் மட்டும் கவனம் செலுத்துகிறேன். பந்தின் திசைக்கு நேராக பேக்லிப்ட் இருக்க வேண்டும். அதாவது நம் கண்ணால் எந்த ஒரு லைனை பார்த்தாலும் சரி பேக்லிப்ட் பந்து வரும் திசைக்கு நேராக இருப்பது அவசியம்.

கேள்வி: இதன் மூலம் பயங்கரமான ஷார்ட் பிட்ச் பந்துகளைக் கூட கடைசி தருணத்தில் ஆடாமல் விட்டு விட முடிகிறதே...

பதில்: மறுபடியும் இது எனக்கு மிக இயல்பாக வரும் ஒன்று. விளையாட தயாராவேன், கடைசி நேரத்தில் பந்திலிருந்து கண்களை அகற்றாமல் ஆடாமல் விட்டு விடுவேன். முன்பெல்லாம் புல்ஷாட்களை அதிகம் ஆடிக் கொண்டிருந்தேன். இந்த விஷயத்தில் எனது ஆட்டத்தை மாற்றி அமைக்க விரும்பினேன். புல்ஷாட் ஆட சரியான பந்துகளைத் தேர்ந்தெடுப்பதற்காக மேம்படுத்த விரும்பினேன். இதனால் புல் ஷாட்டை அதற்கான பந்துகளை தேர்ந்தெடுத்து ஆட முடிகிறது.

கேள்வி: நெருக்கமான பகுதியில் நின்று கொண்டு கேட்ச்களையும் பிடித்துள்ளீர்களே?

பதில்: பீல்டிங் என்பது நமது அணுகுமுறைப் பற்றியதாகும். அதற்காக நாம் நிறைய கொடுக்க வேண்டும். அப்படி கடின உழைப்பை கொடுத்தால் அதிலிருந்து நாம் நிறைய பெற முடியும். பந்துகளை கடைசி வரை உன்னிப்பாக பார்ப்பதும், எதிர்பார்ப்பும், உத்தியும், விரைவு கதி பார்வையும் முக்கியம்.

ஐசிசி உலகக்கோப்பை டி20-யில் விராட் கோலி பிரமாதமாக ஆடினார், அவரது பேட்டிங்கில் உங்களைக் கவர்ந்தது எது?

விராட் கோலியின் ஆக்ரோஷமும், களத்தில் அமைதியும். அவர் கட்டுப்பாடுடனும் ஆடுவார் தாக்குதல் முறையிலும் ஆடக்கூடியவர். இது ஒரு அரிய கலவையாகும். 

நேரத்தை எப்படி செலவிடுவீர்கள்?

எனகென்று நண்பர்கள் வட்டம் உள்ளனர். எனக்கு இசை மிகவும் பிடிக்கும், மெல்லிசை பிடிக்கும். கிளாசிக்கல், வாத்திய இசையும் கேட்பேன். இப்போது அலைவிளையாட்டுகளிலும் ஈடுபடுகிறேன். இது என்னுடைய புதிய சந்தோஷம், இது மனதுக்கு நிம்மதி அளிக்கிறது. எனது உடல்தகுதிக்கும் உதவுகிறது. கமல், ரஜினி படங்களைப் பார்ப்பேன். நான் இவர்கள் படங்களை பார்க்காமல் விடுவதில்லை.</description>
</news>
