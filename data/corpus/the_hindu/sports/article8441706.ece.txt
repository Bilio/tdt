<news>
<headline>இந்திய அணியின் பயிற்சியாளர் ஆவது எப்போது?- திராவிட் 'தெளிவான' பதில்</headline>
<description>
தன்னிடம் போதிய திறமை உள்ளதா என்பதைக் கண்டறிந்த பிறகே இந்திய கிரிக்கெட் அணியின் பயிற்சியாளர் பொறுப்பை ஏற்பது பற்றி முடிவெடுக்கப்படும் என்று ராகுல் திராவிட் திட்டவட்டமாக தெரிவித்தார்.

டெல்லி டேர் டெவில்ஸ் அணியின் நம்பிக்கை அறிவுரையாளராக ராகுல் திராவிட் பொறுப்பேற்றதையடுத்து ஏற்பாடு செய்யப்பட்டிருந்த கலந்துரையாடல் ஒன்றில் இந்திய மூத்தோர் கிரிக்கெட் அணியின் பயிற்சியாளர் பொறுப்பை எடுத்துக் கொள்வீர்களா? என்று அவரிடம் கேட்கப்பட்டது.

இதற்கு பதில் அளித்த ராகுல் திராவிட், “எனது வாழ்க்கையின் இந்தக் கட்டத்தில் நான் எடுக்கும் எந்த ஒரு முடிவும் எனது திறமையின் அளவீடைப் பொறுத்ததே. 

இது பற்றிய முடிவெடுக்க கால அவகாசம் நிறைய தேவைப்படும். இப்போதைக்கு அந்தப் பணிக்கு நான் தயாரா அல்லது இல்லையா என்பது பற்றி என்னால் அறுதியிட முடியாது. அது ஒரு அனுபவம். கற்றுக்கொள்ளும் காலம். செய்து பார்த்தால்தான் அது பற்றி நான் கூற முடியும். ஒவ்வொரு நாளும் பயிற்சி அளிக்கும் போதும் அது பற்றி கற்றுக் கொண்டு வருகிறேன். எனவே ஏகப்பட்ட விஷயங்களை பரிசீலித்த பிறகே நான் ஒரு முடிவுக்கு வருவேன். 

நான் இதனைச் செய்ய விரும்புகிறேன் என்ற உணர்வு மட்டும் போதாது, செய்ய முடிவதற்கான கால அளவு இன்னும் பல விஷயங்கள் இதில் அடங்கியிருக்கின்றன. பயிற்சி அளிப்பது என்றால் என்ன? அதற்கு என்ன தேவைப்படும், அதற்கு காலத்தையும் ஆற்றலையும் எந்த அளவுக்கு செலவிட முடியும் என்ற பரிசீலனைகள் உள்ளன. எதைச்செய்தாலும் நாம் 100% கவனத்துடன் அதைச் செய்ய வேண்டும் அல்லவா?

அதாவது முடிவுகள் எப்படி அமையப்போகிறது என்பது முக்கியமல்ல, இந்திய கிரிக்கெட் அணிக்கு பயிற்சியாளராக இருப்பது என்றால் அதற்கான முழு நேர அர்ப்பணிப்பு, காலநேரம் ஆகியவற்றை நாம் நிர்வகிக்க முடியுமா போன்றவற்றை பரிசீலிக்க வேண்டும். கிரிக்கெட் ஆட்டம் போல்தான், அதாவது ஒரு நல்ல பேட்ஸ்மெனாக நான் இருக்க வேண்டுமென்றால் அதற்கான அர்ப்பணிப்புகள், தியாகங்கள் தேவை அல்லவா அதுபோல்தான் பயிற்சியாளர் என்ற பொறுப்பிற்கும் பல விஷயங்கள் தேவை. 

எனவே இந்த விதத்தில் நான் இன்னமும் இளையவனாகவே இருக்கிறேன். ஒரு வீரராக நான் நிறைய விஷயங்களை இன்னமுமே யோசிக்கவில்லை. ஒரு கேப்டனாக உத்திகளை வகுப்பது உள்பட நிறைய விஷயங்களைப் பரிசீலிக்க வேண்டியுள்ளது. ஆனால் பயிற்சியாளர் பொறுப்பு என்பது இதனை விடவும் ஆழமானது. அதாவது நான் ஒரு வீரராக யோசிக்காத பல விஷயங்களை பயிற்சியாளராக யோசிக்க வேண்டும். நாம் தவறுகள் செய்வோம் பிறகு வித்தியாசமாக எப்படி செய்திருக்கலாம் என்று யோசிப்போம். 

அண்டர் 19 உலகக்கோப்பை இறுதிப் போட்டி (தோல்வி) முடிவை மறந்து விடுவோம். நாம் இன்னமும் வித்தியாசமாக என்ன செய்திருக்கலாம் என்பதை சிந்தித்துக் கொண்டிருந்தேன். 46 ஓவர்கள் வேகப்பந்து வீசிய ஒரு அணிக்கு எதிராக நாம் தோல்வியடைந்துள்ளோம். துணைக் கண்டமாக இருப்பதால் சுழல்பந்து ஆதிக்கமே இருக்கும் என்று கருதினோம். எனவே அதற்காக சிறப்புக் கவனத்துட பயிற்சி மேற்கொண்டோம், ஆனால் 46 ஒவர்கள் மிதவேகப்பந்து வீசி ஒரு அணி நம்மை வீழ்த்தியுள்ளது. காலை 9 மணிக்கு பந்துகள் ஸ்விங் ஆரம்பித்தது மாலை வரை ஸ்விங் ஆகிக் கொண்டேதான் இருந்தது என்று கூறினார் ராகுல் திராவிட்.</description>
</news>
