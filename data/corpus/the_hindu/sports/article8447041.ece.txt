<news>
<headline>நெருப்பை நெருப்பால் அடக்குபவர் விராட் கோலி: ஆடம் கில்கிறிஸ்ட் புகழாரம்</headline>
<description>
விராட் கோலி பேட்டிங்கை ரசிப்பவர் மட்டுமல்ல ஆஸி.முன்னால் அதிரடி வீரர் ஆடம் கில்கிறிஸ்ட், கோலியின் தலைமைத்துவத்தையும் பாராட்டுபவர் அவர்.

எனவே டெஸ்ட் அணி மட்டுமல்லாது, ஒருநாள், டி20 ஆகிய வடிவங்களிலும் இந்திய அணியை முன்னேற்றத்திற்கு அழைத்துச் செல்பவர் கோலியாகவே இருக்க முடியும் என்று கூறுகிறார் ஆடம் கில்கிறிஸ்ட். 

செய்தி நிறுவனத்திற்கு ஆடம் கில்கிறிஸ்ட் அளித்த பேட்டி வருமாறு:

விராட் கோலி அபாரமாகத் திகழ்கிறார். எங்கள் கண்களின் முன்னால் அவர் கேப்டன்சியைக் கற்றுக் கொண்டதைப் பார்த்தோம். டெஸ்ட் போட்டிகளில் அவர் எங்களுக்கு எதிராக, நெருப்பை நெருப்பைக் கொண்டு அடக்கும் உத்தியைக் கையாண்டார். அவர் இந்திய அணிக்கு உத்வேகமாகத் திகழ்கிறார், அணியை முன்னேற்றப்பாதையில் கொண்டு செல்லவும் உத்வேகமாகத் திகழ்கிறார். 

ஆனாலும் இது குறித்து முன் யோசனை எதையும் நான் தெரிவிக்கப்போவதில்லை, உலகக்கோப்பை டி20 முடிந்தவுடன் கேப்டன் எம்.எஸ்.தோனி இன்னும் சில காலம் ஆடப்போவதாக தெரிவித்துள்ளார். தோனியும் கேப்டன்சியில் சளைத்தவர் அல்ல, அவர் இந்திய கிரிக்கெட்டுக்கு பெரும் பங்களிப்பு செய்துள்ளார். ஆகவே அவர் விருப்பப்படும் தூரம் வரை செல்ல அவர் அனுமதிக்கப்பட வேண்டும். விராட் கோலிக்கு இன்னும் குறைந்த பட்சம் 10 ஆண்டுகளுக்கான கிரிக்கெட் மீதமுள்ளது. எனவே முழு அளவில் கேப்டனாக இயங்க அவருக்கு இன்னும் ஏகப்பட்ட கால அவகாசம் உள்ளது. 

இந்திய அணிக்கும் ஆஸ்திரேலியா அணிக்குமான போட்டி மனப்பான்மை நான் ஆடும் காலத்திலிருந்தே தொடர்ந்து இருந்து வருகிறது. ஆனால் இதெல்லாம் மரியாதை நிமித்தமாகவே நடைபெறுகிறது. எவ்வளவு போட்டி மனப்பான்மையோ அந்த அளவுக்கு எதிரணியினரை ஒருவருக்கொருவர் மதிப்பதாக அர்த்தம். 

மொத்தமாக இரு அணிகளுக்குமான பிணைப்பு வலுவாக உள்ளது இதற்கு நாம் ஐபிஎல் கிரிக்கெட்டுக்குத்தான் நன்றி தெரிவிக்க வேண்டும். 

இந்தியாவில் விளையாட்டுத் துறையை ஒரு வாழ்க்கை முறையாகவே பார்க்கும் முயற்சியை நான் கண்டு வருகிறேன். எனவே இன்னும் சில காலங்களில் கிரிக்கெட் மட்டுமல்லாது பல விளையாட்டுகளிலும் இந்தியா அடிப்படை மட்டத்திலிருந்து நல்ல நிலையை எட்டும் என்று நம்புகிறேன்.

இவ்வாறு கூறினார் கில்கிறிஸ்ட்.</description>
</news>
