<news>
<headline>ஐசிசி டி20 உலக அணியின் கேப்டன் விராட் கோலி; அணியில் தோனி இடம்பெறவில்லை</headline>
<description>
ஐசிசி டி20 உலகக்கோப்பை தொடர் நாயகனாக தேர்வு செய்யப்பட்ட விராட் கோலிக்கு ஐசிசி டி20 உலக அணியின் கேப்டன் என்ற கவரவத்தை ஐசிசி வழங்கியுள்ளது. ஆனால் இந்த அணியில் தோனி இடம்பெறவில்லை. 

இன்னொரு முக்கிய விடுபடல் என்னவெனில் கிறிஸ் கெய்லும் இந்த அணியில் இடம்பெறவில்லை.

வங்கதேசத்தில் நடைபெற்ற முந்தைய உலகக்கோப்பை டி20 முடிந்த பிறகு இறுதிப் போட்டியில் இந்திய அணி நுழைந்ததையடுத்து அறிவிக்கப்பட்ட ஐசிசி ஆல்ஸ்டார்ஸ் அணிக்கு தோனிதான் கேப்டனாக நியமிக்கப்பட்டார். இந்த அணியில் 4 இந்திய வீரர்கள் இடம்பெற்றிருந்தனர், தற்போது இது 2-ஆக குறைந்துள்ளது. 

விராட் கோலி இந்த உலகக்கோப்பை டி20 தொடரில் 273 ரன்களை 136.50 என்ற சராசரியிலும் 146 ரன்கள் ஸ்ட்ரைக் ரேட்டிலும் எடுத்ததையடுத்து அவர் கேப்டனாக நியமிக்கப்பட்டுள்ளார்.

மகளிர் மற்றும் ஆடவர் உலக டி20 அணியைத் தேர்ந்தெடுக்கும் குழுவில் ஜெஃப் அலார்டீஸ் (ஐசிசி ஜெனரல் மேனேஜர், கிரிக்கெட், சேர்மன்), முன்னாள் மே.இ.தீவுகள் பவுலர் இயன் பிஷப், நாசர் ஹுசைன், மெல் ஜோன்ஸ் (முன்னாள் ஆஸ்திரேலிய மகளிர் அணி மட்டை வீச்சாளர்), சஞ்சய் மஞ்சுரேக்கர், லிசா ஸ்தலேகர் (ஆஸ்திரேலிய முன்னாள் மகளிர் கிரிக்கெட் ஆல்ரவுண்டர்) ஆகியோர் இடம்பெற்றிருந்தனர்.

ஐசிசி டி20 உலக அணி வருமாறு:

விராட் கோலி (கேப்டன்), ஜேசன் ராய், குவிண்டன் டி காக், ஜோ ரூட், ஜோஸ் பட்லர், ஷேன் வாட்சன், ஆந்த்ரே ரசல், மிட்செல் சாண்ட்னர், டேவிட் வில்லே, சாமுவேல் பத்ரி, ஆஷிஷ் நெஹ்ரா, 12-வது வீரர் வங்கதேசத்தைச் சேர்ந்த முஸ்தபிசுர் ரஹ்மான்.</description>
</news>
