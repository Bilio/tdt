<news>
<headline>"பவர் ஹிட்டிங்" மே.இ.தீவுகள் அபார வெற்றி: இந்தியாவை வீழ்த்தி இறுதிக்குள் நுழைவு</headline>
<description>
மும்பையில் நடைபெற்ற உலகக்கோப்பை டி20 அரையிறுதியில் இந்திய அணியை 7 விக்கெட்டுகள் வித்தியாசத்தில் வீழ்த்தி மேற்கிந்திய தீவுகள் அணி இறுதிப் போட்டியில் இங்கிலாந்தை சந்திக்கிறது.

193 ரன்கள் என்ற மிகப்பெரிய இலக்கைத் துரத்திய மே.இ.தீவுகள் அணி 19.4 ஓவர்களில் 3 விக்கெட்டுகள் இழப்புக்கு 196 ரன்கள் எடுத்து அபார வெற்றி பெற்று இந்தியாவை வெளியேற்றி இறுதியில் இங்கிலாந்தைச் சந்திக்கிறது.

கடைசி 2 ஓவர்களில் 20 ரன்கள் தேவை என்ற நிலையில் நெஹ்ரா, பும்ரா, பாண்டியா ஓவர்கள் முடிய, அஸ்வினுக்கு பதிலாக தோனி ஜடேஜாவிடம் பந்தைக் கொடுக்க, 19-வது ஓவரில் முதல் 4 பந்துகளில் 2 ரன்களையே கொடுத்தார் ஜடேஜா, ஆனால் மீண்டும் ஒரு லெந்த் பந்து விழ ரசல் அதனை நேராக சிக்ஸ் அடித்தார். அதோடு இல்லாமல் கடைசி பந்தை கவர் திசையில் சக்தி வாய்ந்த ஷாட் ஒன்றை ரசல் ஆடி பவுண்டரியும் அடிக்க அந்த ஓவரில் 12 ரன்கள் வந்தது. 

கடைசி ஓவரில் 8 ரன்கள் தேவை என்ற நிலையில் ஏற்கெனவே விக்கெட் ஒன்றையும் கைப்பற்றிய விராட் கோலியிடம் கடைசி ஓவர் பொறுப்பு ஒப்படைக்கப்பட்டது. அவர் 2 பந்துகளில் 1 ரன்னையே கொடுத்தார், ஆனால், 3-வது பந்தை ஸ்கொயர் லெக் இடைவெளியில் பவுண்டரி அடித்தார் ரஸல், பிறகு 4-வது லெந்த் பந்தை டீப் மிட்விக்கெட்டில் மிகப்பெரிய சிக்ஸ் அடிக்க அதுவே வெற்றி ஷாட்டாக அமைய மே.இ.தீவுகளின் கொண்டாட்டம் தொடங்கியது.

சிம்மன்ஸின் அதிர்ஷ்டம்:

ஆட்ட நாயகனான சிம்மன்ஸ் மூன்று முறை தப்பிப் பிழைத்தார். ஒரு முறை அஸ்வின் பந்தில் பும்ராவிடம் கேட்ச் கொடுக்க அது நோபாலாக அமைந்தது பிழைத்தார், மீண்டும் ஒரு முக்கியக் கட்டத்தில் பாண்டியா பந்திலும் கேட்ச் கொடுத்தார், கேட்சும் பிடிக்கப்பட்டது, ஆனால் அதுவும் நோபால் ஆனது.

கடைசியில் 18-வது ஓவரில் பும்ரா பந்தை லாங் ஆனில் சிம்மன்ஸ் சுழற்ற ஜடேஜா பவுண்டரி அருகே ஓடி வந்து கேட்சைப் பிடித்தார், பேலன்ஸ் தவறிய தருணத்தில் பந்தை கோலிக்கு கொடுக்க கோலி அதனை கேட்ச் பிடித்தார், ஆனால்... ரீப்ளேயில் ஜடேஜா பந்தைப் பிடித்த போது எல்லைக்கோட்டை மிதித்தது தெரியவந்தது, இதனால் அது சிக்ஸ் ஆனது.

கெயில் சோபிக்கவில்லை:

தொடக்கத்தில் 2-வது ஓவரில், அதாவது, பும்ரா தனது முதல் ஓவரின் முதல் பந்திலேயே அபாய அதிரடி வீரர் கெய்ல் (5) விக்கெட்டை பவுல்டு முறையில் கைப்பற்றினார்.

3-வது ஓவரில் ஆஷிஷ் நெஹ்ரா 8 ரன்கள் எடுத்த அடுத்த அபாய வீரர் மர்லன் சாமுவேல்ஸ் விக்கெட்டை வீழ்த்தினார், சாமுவேல்ஸ் மோசமான ஷாட் தேர்வு செய்ய ஆஃப் திசையில் ரஹானேயிடம் கேட்ச் ஆனது. 19/2 என்ற நிலையிலிருந்து சிம்மன்ஸ், சார்லஸ், ரஸல் திரும்பிப் பார்க்கவில்லை.

சிம்மன்ஸ், சார்லஸ் ஜோடி சேர்ந்து புரட்டல்:

2 விக்கெட்டுகளுக்குப் பிறகு ஜோடி சேர்ந்த சிம்மன்ஸ், சார்லஸ் ஜோடி இந்திய பந்து வீச்சை புரட்டி எடுத்தனர், அஸ்வின், ஜடேஜா, பாண்டியா என்று இவர்களிடம் சிக்கினர், எல்லாம் லெந்த் பந்துகளை வீசி வீசி வாங்கிக் கட்டிக் கொண்டனர், ஆனால், சார்லஸ், சிம்மன்ஸ் அருமையான அதிரடியைக் காண்பித்தனர், ஒவ்வொரு ஷாட்டும் கண்கொள்ளாக் காட்சியாகும்.

இருவரும் இணைந்து 10.1 ஓவர்களில் 97 ரன்களை விளாசினர் இதில் சிம்மன்ஸ், சார்லஸ் இருவரும் சரிசமமாக 47 ரன்களை முறையே பங்களிப்பு செய்தனர்.

சார்லஸ் 36 பந்துகளில் 7 பவுண்டரிகள் 2 சிக்சர்களுடன் 52 ரன்கள் எடுத்து 14-வது ஓவரில் விராட் கோலியின் பந்தில் அவுட் ஆனார். இதுவும் திருப்பு முனையாக அமையும் என்று எதிர்பார்க்கப்பட்டது.

ஆனால் அடுத்து இறங்கிய ரசல், சிம்மன்ஸுடன் இணைந்து அடுத்த 6.3 ஓவர்களில் 80 ரன்களை விளாசியதில் இந்திய அணியினால் ஒன்றும் செய்ய முடியவில்லை, அஸ்வின் 2 ஓவர்களில் 20 ரன்களைக் கொடுத்தார், மீண்டும் கொண்டு வரப்படவில்லை, ஜடேஜா 4 ஓவர்கள் 48 ரன்கள். முதல் 3 ஓவர்களில் 15 ரன்கள் கொடுத்த நெஹ்ரா கடைசி ஓவரில் 9 ரன்களை கொடுத்தார், இந்த ஓவரும் இந்திய அணிக்கு முக்கியத் தருணத்தில் பின்னடைவை ஏற்படுத்தியது, ஹர்திக் பாண்டியா தொடர்ந்து லெந்த் பந்துகளை வேகமாக வீச அவர் 4 ஓவர்களில் 43 ரன்களையும் பும்ரா 4 ஓவர்களில் 42 ரன்களையும் கொடுத்தனர்.

லெண்டில் சிம்மன்ஸ் 51 பந்துகளில் 7 பவுண்டரிகள் 5 சிக்சர்களுடன் 82 ரன்கள் எடுத்து நாட் அவுட்டாகத் திகழ, அதிரடி மன்னன் ஆந்த்ரே ரசல் 20 பந்துகளில் 3 பவுண்டரிகள் 4 சிக்சர்களுடன் 43 ரன்கள் எடுத்து நாட் அவுட்டாகத் திகழ்ந்தார். மொத்தம் 20 பவுண்டரிகள் 11 சிக்சர்கள் அதாவது 146 ரன்கள் ஓடாமலேயே எடுக்கப்படும் அளவுக்கு இந்திய பந்து வீச்சு புரட்டி எடுக்கப்பட்டது. ஆனால் பவர் ஹிட்டிங் என்றால் என்ன என்பதை மே.இ.தீவுகள் இன்று காண்பித்தது.

இந்த டி20 உலகக் கோப்பை தொடரில் மே.இ.தீவுகளின் ஆடவர், மகளிர் அணிகள் இறுதிப் போட்டிக்குத் தகுதி பெற்றது குறிப்பிடத்தக்கது.</description>
</news>
