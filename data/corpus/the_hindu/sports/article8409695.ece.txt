<news>
<headline>இந்தியா-மே.இ.தீவுகள் அரையிறுதி மோதல்: மும்பை வான்கடே பிட்ச் எப்படி?</headline>
<description>
ஐசிசி டி20 உலகக்கோப்பை கிரிக்கெட் முந்தைய போட்டிகள் போல் அல்லாமல் வான்கடே பிட்ச், இந்தியா-மே.இ.தீவுகள் மோதலில் முழுதும் பேட்டிங் சாதகஆட்டக்களமாக இருக்க வாய்ப்பில்லை என்று மும்பை கிரிக்கெட் வட்டாரங்கள் தெரிவிக்கின்றன.

நாளை மறுநாள் வியாழனன்று இந்திய-மே.இ.தீவுகளுக்கு இடையிலான விறுவிறுப்பான அரையிறுதி போட்டி மும்பை வான்கடே மைதானத்தில் நடைபெறுகிறது.

இதற்கான ஆடுகளத்தில் புற்கள் சம அளவில் இருக்கும் என்றும், முந்தைய ஆட்டங்கள் போல் ரன்குவிப்புக்கு சாதகமாக இல்லாமல் பந்துகள் சற்றே மெதுவாக வருமாறும் பிட்ச் இருக்கலாம் என்றும் மும்பை கிரிக்கெட்டுக்கு நெருங்கிய வட்டாரங்கள் தெரிவிக்கின்றன.

மேலும், மும்பையில் கடந்த சில தினங்களாக வெயில் கொளுத்தி வருவதால், இந்தக் காரணியும் பிட்ச் எப்படி செயல்படும் என்பதை தீர்மானிக்க வாய்ப்பிருக்கிறது.

இதே மைதானத்தில்தான் தென் ஆப்பிரிக்காவுக்கு எதிரான கடைசி ஒருநாள் போட்டியில் டிவில்லியர்ஸ் இந்தியப் பந்து வீச்சை மைதானத்தின் சகல திசைகளிலும் சிதறடிக்க தென் ஆப்பிரிக்கா 438 ரன்களைக் குவித்தது. ஆனால் இந்திய அணி விரட்டலில் 224 ரன்களுக்கு ஆட்டமிழந்து தொடரை 3-2 என்று இழந்தது. தென் ஆப்பிரிக்கா இன்னிங்ஸ் முடிந்தவுடன் அணியின் இயக்குநர் ரவிசாஸ்திரி, பிட்ச் தயாரிப்பாளர் சுதிர் நாயக் அமர்ந்திருந்த இடத்தைப் பார்த்து கைதட்டி தனது கோபத்தை வெளிப்படுத்தியதும் நினைவிருக்கலாம்.

ஏன், தற்போதைய டி20 உலகக் கோப்பை போட்டிகளிலும் தென் ஆப்பிரிக்கா 229 ரன்களைக் குவிக்க அதனை இங்கிலாந்து வெற்றிகரமாக துரத்தியது இந்த பிட்சில்தான், இதற்கு முந்தைய போட்டியில் இங்கிலாந்து பந்து வீச்சை கிறிஸ் கெயில் புரட்டி எடுத்து பெரிய இலக்கை துரத்தி வெற்றி பெற்றதும் இதே பிட்சில்தான்.

இந்நிலையில் வியாழக்கிழமை நடைபெறும் அரையிறுதிப் போட்டியில் ‘பிக் ஹிட்டிங்’ மே.இ.தீவுகள் அணிக்கு பேட்டிங் சாதக ஆட்டக்களம் கிடைத்தால் அது அவர்களுக்கு வரப்பிரசாதமாக அமைந்து விடும் என்று யோசிக்கப்படுவதால் வழக்கமான, மந்தமான, பந்துகள் மெதுவாக வந்து திரும்பும் ஆடுகளமாக மும்பை வான்கடே பிட்ச் இருக்கலாம் என்று கூறப்படுகிறது. ஏற்கெனவே நியூஸிலாந்துக்கு எதிராக இந்தியாவுக்குச் சாதகமாகவே பிட்ச் அமைக்கப்பட்டது. 

ஆனால் நியூஸிலாந்து வீச்சாளர்கள் சாண்ட்னர், ஐ.எஸ்.சோதி, நேதன் மெக்கல்லம் ஆகியோரின் பந்துகள் கிடைக்கோட்டு வசமாகத் திரும்பியதில் இந்திய பேட்ஸ்மென்கள் மண்ணைக் கவ்வ நேர்ந்தது. 

யுவராஜ் சிங் காய நிலவரம் என்ன?

ஆஸ்திரேலியாவுக்கு எதிரான நாக்-அவுட் ரக போட்டியில் யுவராஜ் சிங் விரைவு ரன் ஓடும் முயற்சியில் காயமடைந்தார். அவருக்கு இடது முழங்கால் பகுதியில் எம்.ஆர்.ஐ. ஸ்கேன் எடுக்கப்பட்டுள்ளது. மணிஷ் பாண்டே இந்தியா அணியுடன் நேற்று இணைந்தார். இவரும் அஜிங்கிய ரஹானேயும், இன்று பிரபர்ன் மைதானத்தில் நீண்ட நேரம் கடும் வலைப்பயிற்சியில் ஈடுபட்டனர். 

யுவராஜ் சிங்கின் ஸ்கேனில் அவருக்கு எலும்பு முறிவோ அல்லது திசு சேதமோ ஏற்பட்டதாகத் தெரியவில்லை. ஆனாலும் எச்சரிக்கையாக மணிஷ் பாண்டே வரவழைக்கப்பட்டுள்ளார், ஆனால் இவரா அல்லது ரஹானேயா அல்லது யுவராஜ் சிங்கே ஆடுவாரா என்பது ஆட்டம் தொடங்கும் முன்புதான் தெரியும்.

மணிஷ் பாண்டே, ரஹானே நீங்கலாக மற்றவர்கள் பயிற்சியில் ஈடுபடவில்லை. இந்திய அணியினர் புதன் கிழமை மாலை 3 மணி முதல் 6 மணி வரை பயிற்சியில் ஈடுபடவுள்ளனர்.

ஆனால், மே.இ.தீவுகள் அணி, ஆப்கான் அணியிடம் அலட்சியமாக ஆடி தோல்வி தழுவியதால் இன்று கடும் பயிற்சியில் ஈடுபட்டனர், நாளையும் கடும் பயிற்சியில் ஈடுபடுவார்கள் என்று தெரிவிக்கப்பட்டுள்ளது.</description>
</news>
