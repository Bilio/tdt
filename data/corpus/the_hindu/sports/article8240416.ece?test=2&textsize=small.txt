<news>
<headline>டெஸ்ட் கிரிக்கெட்டே முக்கியம்: உலகக் கோப்பை டி20-யை உதறிய டேரன் பிராவோ</headline>
<description>
பணமழை பொழியும் டி20 கிரிக்கெட் உலகில் நுழையும் வாய்ப்பை உதறிய அதிசய வீரரானார் மே.இ.தீவுகளின் இடது கை பேட்ஸ்மேன் டேரன் பிராவோ.

உலகக் கோப்பை டி20 கிரிக்கெட் தொடருக்கான மே.இ.தீவுகள் அணியிலிருந்து இடது கை பேட்ஸ்மேன் டேரன் பிராவோ, கெய்ரன் பொலார்ட், சுனில் நரைன் ஆகியோர் விலகியுள்ளனர்.

இதில் கெய்ரன் பொலார்ட் காயத்திற்குப் பிறகான சிகிச்சை முழுமை பெறாததைக் காரணம் காட்டி விலகியுள்ளார். சுனில் நரைன் பந்து வீச்சு முறை இன்னமும் சீராகவில்லை என்ற காரணத்தினால் விலகியுள்ளார். 

இதில் பொலார்ட், நரைனுக்குப் பதிலாக கார்லோஸ் பிராத்வெய்ட் மற்றும் ஆஃப் ஸ்பின்னர் ஆஷ்லி நர்ஸ் ஆகியோர் தேர்வு செய்யப்பட்டுள்ளனர், டேரன் பிராவோவுக்கு மாற்று வீரர் இன்னும் அறிவிக்கப்படவில்லை.

இந்நிலையில் டேரன் பிராவோ மட்டுமே டெஸ்ட் கிரிக்கெட்டுக்கு முக்கியத்துவம் கொடுக்க விரும்புவதாகவும், அதில் கவனம் செலுத்த விரும்புவதாகவும் தெரிவித்து உலகக்கோப்பை அணியிலிருந்து விலகியுள்ளார்.</description>
</news>
