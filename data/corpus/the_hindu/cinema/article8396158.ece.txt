<news>
<headline>கோலிவுட் கிச்சடி: காஜல் 30+</headline>
<description>
த்ரிஷா, நயன்தாரா, அனுஷ்கா வரிசையில் காஜல் அகர்வாலும் முப்பது வயதைத் தாண்டிவிட்டார். அதனால் என்ன, முன்பைவிட இந்த நான்கு கதாநாயகிகளுமே செம பிஸி. தற்போது விக்ரம் ஜோடியாக ‘கருடா’ படத்தில் கோயம்புத்தூர் பெண்ணாக நடிக்கும் காஜல், அடுத்து ஜீவாவுக்கு ஜோடியாக நடிக்கிறார். ‘கோ’ படத்தைத் தந்த ஆர்.எஸ்.இன்போடைன்மென்ட் நிறுவனத்துடன் இணைந்து பணியாற்றிய ஜீவா, தற்போது இதே நிறுவனத்தின் கூட்டணியில் ‘கவலை வேண்டாம்’ என்ற படத்தில் நடிக்கிறார். இந்தப் படத்தில்தான் ஜீவாவுக்கு ஜோடி காஜல். இது தவிர ஜூனியர் என்.டி.ஆர். நடித்த தெலுங்குப்படமான ‘டெம்பர்’ தமிழில் மறு ஆக்கம் செய்யப்படுகிறது. இந்தப் படத்தில் மீண்டும் போலீஸ் வேடமேற்கும் சிம்புவுக்கு ஜோடியாகவும் காஜல் ஒப்பந்தமாகியிருக்கிறார். இது தவிர விஷால் படமொன்றுக்கும் கால்ஷீட் கொடுத்திருக்கிறார் காஜல்.</description>
</news>
