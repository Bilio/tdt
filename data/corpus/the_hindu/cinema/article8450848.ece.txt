<news>
<headline>திரை வெளிச்சம்: குற்றம் இழைத்துவிடாதீர்கள்!﻿</headline>
<description>
தமிழ்த் திரையுலகில் பரபரக்கும் தற்போதைய சர்ச்சை ‘குற்றப் பரம்பரை’ சினிமா. தனது கனவுப் படமாக இது இருக்கும் என்று பல ஆண்டுகளாகச் சொல்லிவரும் இயக்குநர் பாரதிராஜா, கடந்த வாரம் இந்தப் படத்தைத் தொடங்கிவிட்டார். இதற்குச் சில நாட்களுக்கு முன்பு இயக்குநர் பாலா, வேல ராமமூர்த்தி எழுதிய ‘குற்றப் பரம்பரை’ என்னும் நாவலை அடிப்படையாகக் கொண்டு ஒரு படம் இயக்கவிருப்பதாக அதிகாரபூர்வமற்ற செய்திகள் வெளியாகின. இதையடுத்து பாரதிராஜா உடனடியாகச் செயலில் இறங்கிப் படத்தைத் தொடங்கிவிட்டார். இரத்தினகுமார் என்பவரின் கதையை அடிப்படையாகக் கொண்டு பாரதிராஜாவின் படம் அமையும் எனத் தெரிகிறது. ஆனால் தனது படத்துக்கான அறிவிப்பு குறித்து பாலா தரப்பில் அமைதி நிலவுகிறது.</description>
</news>
