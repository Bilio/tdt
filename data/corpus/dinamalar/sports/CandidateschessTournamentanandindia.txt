<news>
<headline>செஸ்: ஆனந்த் தோல்வி</headline>
<description>
மாஸ்கோ: கேன்டிடேட்ஸ் செஸ் தொடரின் 12வது சுற்றில் ஆனந்த் அதிர்ச்சித் தோல்வியடைந்தார்.       
ரஷ்யாவின் மாஸ்கோ நகரில் கேன்டிடேட்ஸ் செஸ் தொடர் நடக்கிறது. உலகின் 8 முன்னணி வீரர்கள் மட்டும் பங்கேற்கும் இத்தொடரில் பட்டம் வெல்லும் வீரர், உலக செஸ் சாம்பியன்ஷிப் போட்டியில், ‘நடப்பு சாம்பியன்’ கார்ல்சனுடன் (நார்வே) மோதலாம்.                                                                        
இதன் 11 சுற்று முடிவில் 4 வெற்றி, 2 தோல்வி, 5 ‘டிரா’ என மொத்தம் 6.5 புள்ளிகள் பெற்றிருந்தார் இந்தியாவின் ஆனந்த். நேற்று நடந்த 12வது சுற்றில் அமெரிக்காவின் ஹிகாரு நகமுராவை சந்தித்தார்.       
இவருக்கு எதிராக மோதிய 18 போட்டிகளில் 6 தோல்வியடைந்த (1 வெற்றி, 11 ‘டிரா’) ஆனந்த், நேற்றும் மோசமான ஆட்டத்தை வெளிப்படுத்தினார். கறுப்பு நிற காய்களுடன் விளையாடிய ஆனந்த், 21 வது நகர்த்தலில் செய்த தவறு, மீள முடியாத நிலைக்கு கொண்டு சென்றது. வேறு வழியில்லாத நிலையில் 26 வது நகர்த்தலில் தோல்வியை ஏற்றுக் கொண்டார். இதுவரை 12 சுற்றில் ஆனந்த், 6.5 புள்ளிகள் பெற்றுள்ளார்.</description>
</news>
