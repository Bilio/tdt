<news>
<headline>பாட்மின்டன்: செய்னா தோல்வி</headline>
<description>
புதுடில்லி: இந்திய ஓபன் பாட்மின்டன் தொடரின் ஒற்றையர் பிரிவு அரையிறுதியில் இந்தியாவின் செய்னா நேவல் தோல்வி அடைந்தார்.
டில்லியில், இந்திய ஓபன் சூப்பர் சீரிஸ் பாட்மின்டன் தொடர் நடக்கிறது. இதன் பெண்கள் ஒற்றையர் பிரிவு அரையிறுதியில் இந்தியாவின் செய்னா நேவல், சீனாவின் லி ஜுருய் மோதினர்.
முதல் செட்டை 20–22 என இழந்த செய்னா, பின் எழுச்சி கண்டு 2வது செட்டை 21–17 எனக் கைப்பற்றி பதிலடி தந்தார். வெற்றியாளரை நிர்ணயிக்கும் 3வது செட்டில் ஏமாற்றிய செய்னா 19–21 என கோட்டைவிட்டார். ஒரு மணி நேரம், 12 நிமிடம் வரை நீடித்த அரையிறுதியில் செய்னா 20–22, 21–17, 19–21 என்ற கணக்கில் தோல்வி அடைந்து ‘நடப்பு சாம்பியன்’ அந்தஸ்தை இழந்தார்.
இதன்மூலம் இத்தொடரில் இந்திய நட்சத்திரங்களின் பங்களிப்பு முடிவுக்கு வந்தது.</description>
</news>
