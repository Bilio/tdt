<news>
<headline>மைதிலிக்கு 'சீட்;' அ.தி.மு.க., அதிருப்தி: தி.மு.க., மகிழ்ச்சி</headline>
<description>
- நமது நிருபர் -காஞ்சிபுரம் சட்டசபை தொகுதியின், அ.தி.மு.க., வேட்பாளராக மைதிலி அறிவிக்கப்பட்டுள்ளதால் அக்கட்சியினர் அதிருப்தி அடைந்துள்ளனர்.காஞ்சிபுரம் சட்டசபை தொகுதியில் போட்டியிட, அ.தி.மு.க., நிர்வாகிகள், 56 பேர் மனு செய்திருந்தனர். அவர்களில், இருவர் மட்டுமே நேர்காணலுக்கு அழைக்கப்பட்டனர். இதனால், அந்த இருவரில் ஒருவருக்கு தான் சீட் கிடைக்கும் என, பேசப்பட்டது. ஆனால், அனைவரின் எதிர்பார்ப்புக்கு மாறாக,  நகராட்சி தலைவர் மைதிலிக்கு, கட்சி மேலிடம் சீட் வழங்கியுள்ளது. முன்னாள் அமைச்சர் திருநாவுக்கரசுவின் மனைவியான மைதிலி, 2005ல் திருநாவுக்கரசு இறந்த பின் நடந்த இடைத்தேர்தலில் போட்டியிட்டு வெற்றி பெற்றார்; 2006ல் நடந்த தேர்தலில், பா.ம.க.,விடம் தோல்வியுற்றார். அதன் பின், 2011ல், காஞ்சிபுரம் நகராட்சி தலைவர் பதவிக்கு போட்டியிட்டு வெற்றி பெற்றார். இந்த ஐந்தாண்டுகளில் நகராட்சி பகுதியில், பெரிய அளவில் எந்த பணிகளும் நடைபெறவில்லை; அதற்கு, மைதிலி முயற்சிக்கவில்லை என்பது அவர் மீது கூறப்படும் குற்றச்சாட்டாக உள்ளது.மேலும், பொதுமக்கள் மற்றும் கட்சியினர் மத்தியில் நல்ல பெயர் எடுக்க தவறிவிட்டார் என்பதும் அவர் மீது கூறப்படும் முக்கிய குற்றச்சாட்டுகள். இந்நிலையில் அவருக்கு சீட் வழங்கியிருப்பது காஞ்சிபுரம் தொகுதியில், அ.தி.மு.க.,வினரை அதிருப்தி அடைய வைத்துள்ளது. இனிமேல் வெற்றி தான்!காஞ்சிபுரம்  தொகுதியின், அ.தி.மு.க., வேட்பாளராகமைதிலி அறிவிக்கப்பட்டுள்ளதால், தி.மு.க.,வினர் மகிழ்ச்சி அடைந்துள்ளனர். அதற்கு காரணம், மைதிலிக்கு அக்கட்சியில்  ஏற்பட்டுள்ள  அதிருப்தி தான். அதுவே, தங்களுக்கு எங்களுக்கு வெற்றியை தேடி தரும் என, தி.மு.க.,வினர்  கூறுகின்றனர்.பெயர் வெளியிட விரும்பாத அவர்கள் கூறியதாவது:மைதிலிக்கு  அவர் குடியிருக்கும் வார்டில் கூட, ஒரு ஓட்டு விழாது.  அவர் வார்டின் தண்ணீர் பிரச்னையை தீர்க்க, பொதுமக்கள் சாலை  மறியல் போராட்டம் நடத்தி தான்  தீர்வு கண்டனர். மைதிலிக்கு பொதுமக்கள் மத்தியில் நல்ல பெயர் இல்லை என்பதால், இந்த தேர்தல் எங்களுக்கு  சாதகமாக இருக்கும்.இவ்வாறு அவர்கள் கூறினர்.குடும்பத்திற்கே அதிக முறைஅ.தி.மு.க.,வில், ஜெயலலிதா அணி உருவான, 1989 முதல், 2011 வரை, இடைத்தேர்தல் உட்பட ஏழு சட்டசபை தேர்தல்களில், மூன்று முறை, மைதிலியின் கணவரான    திருநாவுக்கரசுக்கு சீட் வழங்கப்பட்டது. அவர் இறந்த பின், 2005  இடைத்தேர்தலிலும், 2006 சட்டசபை தேர்தலிலும், அவர் மனைவி மைதிலிக்கு சீட்  வழங்கப்பட்டது. இப்போதும் மைதிலிக்கே சீட் வழங்கப்பட்டுள்ளது. இதில், 1991, 2011 ஆகிய இரு தேர்தலில்  மட்டுமே வேறு நபர்களுக்கு சீட் வழங்கப்பட்டுள்ளது; பிற, தேர்தல்களில், ஒரே குடும்பத்தைச் சேர்ந்தவர்களுக்கே சீட் வழங்கப்பட்டதால்,  அ.தி.மு.க., நிர்வாகிகள் பலர் அதிருப்தி அடைந்துள்ளனர்.மைதிலி,  2005 இடைத்தேர்தலில் வெற்றி பெற்றதும், கட்சியினர் மற்றும் பொதுமக்களிடம் சுமுக உறவு ஏற்படுத்தாமல் இருந்தார். அதனால், 2006ல் நடந்த தேர்தலில் நாங்கள் கடினமாக உழைத்தும், வெற்றி பெற முடியவில்லை. நகராட்சி தலைவராக இருக்கும் போது கூட கட்சிக்காரர்களிடம் நல்ல பெயர் எடுக்கவில்லை. இந்த நேரத்தில் அவருக்கு, சட்டசபை தேர்தலில் போட்டியிட சீட் வழங்கியிருப்பது, எங்களைப் போன்ற  பெரும்பாலானவர்களுக்கு அதிருப்தியை ஏற்படுத்தினாலும், தலைமை உத்தரவுக்கு கட்டுப்பட்டு தேர்தல் வேலை செய்வோம்.பெயர் வெளியிட விரும்பாத நகராட்சி உறுப்பினர்கள்</description>
</news>
