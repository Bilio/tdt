<news>
<headline>பட்டுத்துணியா காதல்?</headline>
<description>
காதல்தான் எவ்வளவு கவர்ச்சியானது? குழப்பமானது? உண்மையானது? அதனாலேயே பொய் சொல்ல வைக்கிறது?காதல் என்றால்?எந்தெந்த உயிர்களுக்கு காதல் எனும் உணர்விருக்கிறது?கொஞ்சம் கிண்டுவோம். விலங்குகள் காதல் செய்கின்றனவா? மனிதர்களைப் போலவே உணர்வு உள்ளதா விலங்குகளின் காதல்? இவற்றைப் பற்றி எல்லாம் ஆராய்வதற்கு 'காதல்' என்பதற்கான விளக்கம் தேவையாக இருக்கிறது.காதல், முதல் கோவம் வரை அனைத்து உணர்வுகளுமே சர்வைவலுக்காக உயிர்கள் கைக்கொள்ளும் வழி முறையே.காதலுமா? ஆம். காதலுமே சர்வைவலுக்காகத்தான்.ஒவ்வொரு உயிருமே தன் ஜீன்களை அடுத்த தலைமுறைக்குக் கடத்துவதில் முனைப்பாகவே இருக்கின்றன. அதிலும், அந்த வேலையை மிக குறைந்த அளவிலான தன்னுடைய ஆற்றலைச் செலவழித்து, ஆனால், வீரியமான தன்னின் ஜீனில் இருந்து, அதிக ஆற்றலும், உயிர் திறனும் (survival skill) கொண்ட சந்ததிகளை உருவாக்கத் துடிக்கிறது.தன்னுடைய மிக குறைந்த ஆற்றலையே செலவழிக்கத் தயாராக இருப்பதற்குக் காரணம், இந்த உயிர் பிழைத்துக் கிடக்க வேண்டும் அல்லவா? அதனால்.இதில், ஒரு பெண் இணையின் மூலம், பிறந்த அடுத்த சந்ததிகளில் எவை எல்லாம் தன்னுடையது எனும் நிச்சயம் ஆண் உயிருக்கு இல்லாததால், முடிந்த வரை, அதிக எண்ணிக்கையில் வெவ்வேறு பெண்ணுடன் இணை சேர்கிறது. ஆக, அந்த ஆணின் நோக்கமாகிய சந்ததி கடத்தலில், சந்ததிகளின் எண்ணிக்கையே நோக்கமாகிப் போகிறது.பெண் உயிர்கள் ஒரு முறை இணை சேர்ந்தால், அதன் பின் விளைவாகிய அந்த புது உயிரைத் தன்னுள் தாங்குதலும், மேலும் அது தன்னுடையதுதான் என நிச்சயமாகத் தெரிந்ததால், தனது அத்தனை குட்டிகளையும் பாதுகாப்பதுமே அதற்கு முக்கியம். அதை மட்டும் செய்தால் போதும். ஏனெனில், அடுத்த தலைமுறைக்கு உயிர் மட்டுமல்லாமல், ஊனும் பெண் உயிரின் உடலிலிருந்தே செலவு ஆவதால், ஒரு உயிரை உருவாக்க பெண் உயிர்களுக்கு அதிக ஆற்றல் தேவையாக இருக்கிறது. ஒவ்வொரு முறையும் அத்தனை ஆற்றல் செலவழிவதால், பெண் உயிர்களுக்கு, அடுத்த சந்ததிகளைப் பத்திரப்படுத்தும் தேவையும் சேர்கிறது. வளர்க்கும் பொருப்பும். வீரிய வித்து தேவை என்பதாலேயே பெண் உயிர்கள்தான் அவற்றில் ஆணைத் தேர்ந்தெடுக்கின்றன. சரி.பத்திரப்படுத்துவது என்றால்?தன் குட்டிகளுக்கு பால் கொடுப்பதோடு, அந்த பாலுக்கான தேவைக்காக தன் ஆற்றலைப் பெருக்க தனக்கான உணவையும் தேட வேண்டி இருக்கிறது. இந்தக் கடமையை Perentel Burden எனவும் சொல்லலாம்.இந்நிலையில், அந்தக் குட்டிகளின் தகப்பனாகிய, ஆண் உடன் இருந்து, இவள் தன் ஆற்றலைப் பெருக்க உதவினால், தன்னுடைய, மற்றும் அந்த ஆணினுடைய சந்ததிகளின் உயிரையும் பாதுகாத்த மாதிரி ஆகிவிடும்.'ஆடு மேய்த்தது போலவும் அண்ணனுக்குப் பொண்ணு பார்த்தது போலவும்”அந்த ஆண் தன் சந்ததிகளைப் பாதுகாக்கத் தயார் தான். ஆனால், பெண்ணோடு இருக்கும் அந்த அடுத்த தலைமுறை குட்டிகளில் எவையெல்லாம் தன்னுடைய குட்டிகள் எனத் தெரியாதல்லவா? வேறொரு ஆணின் குட்டிகளை தன் ஆற்றலை செலவழித்து பார்த்துக்கொள்வதில் என்ன பயன்? இந்த நிலையிலேயே 'கற்பு'  எனும் கருத்தானது, முதிர்ச்சி பெற்ற உயிர்களிடையே தோன்றி இருக்ககூடும்.  அதாவது, பெண் உயிரின் கூடவே இருக்கும் அதன் குட்டிகள், அந்த ஒற்றை ஆணின் சந்ததிகள்தான் என ஆணுக்கு நிச்சயமாகத் தெரிந்தால் கூடவே இருந்து தன் குட்டிகளைப் பாதுகாக்க உதவும் தானே? அந்த Confirmation க்குத்தான் 'கற்பு' எனும் விதி வந்திருக்கக்கூடும். அல்லவா?நன்றாக கவனித்தால், காதல் எனும் உணர்வு உள்ள உயிர்களைப் பட்டியல் எடுத்தால், எந்த உயிர்களுக்கெல்லாம், Parental Burden காலம் அதிகமாக இருக்கிறதோ, அதாவது, அடுத்த தலைமுறையை முழு உயிராக ஆக்க, அதிக காலம் எடுக்கும் உயிர்களில் 'காதல்' உணர்வு அதிகமாகவும், அவற்றைப் பார்க்கவே தேவை இல்லை எனும் அளவு, இருக்கும் உயிர்களில் காதல் என்பது அறவே இல்லாமல், சந்ததி பெருக்கும் காமம் மட்டுமே கொண்டு இருப்பதை அறியலாம்.சில இடங்களில் அடுத்த தலைமுறையைப் பார்த்துக் கொள்ளும் பொறுப்பை ஆண்கள் ஏற்பதும் உண்டு. அதிக சமயங்களில் அதற்கான காரணம் அவற்றின் 'இணைவு' முறைதான். அது 'External fertilization'. கரு முட்டையும், விந்தணுவும், உயிரிகளின் உடலுக்கு வெளியே நிகழ்வதே இது.பல நீர்வாழ் உயிரினங்கள் இந்த முறையிலேயே இன விருத்தி செய்கின்றன. பெண் உயிரானது கரு முட்டைகளை வெளித்தள்ளிவிட்டுச் சென்றுவிடும். ஆண் உயிர் வெளியிடும் விந்தணுவானது நீரில் நீந்திச் சென்று கருமுட்டையை அடைந்து கரு உருவாகும். இந்த சூழலில், ஆண் உயிரியே, அந்த உயிர் உருவாக்கலில் கடைசி பொறுப்பாளராக அமைந்து விடுவதால், அந்த உயிரினங்களில் ஆண் உயிரே தன் சந்ததியைப் பாதுகாக்கிறது. வளர்க்கிறது. அந்த வளர்ப்பு ஆரம்பத்திலிருந்தே ஆண்/பெண் உயிரினத்தின் உடலுக்கு வெளியே நிகழ்கிறது மற்றும் பிள்ளை வளர்ப்பு பொறுப்புக் காலம் மிக மிகக் குறைவு.இது பற்றி இன்னும் விரிவாகப் பேசலாம்தான். ஆனால், பேசு பொருள் காதல் என்பதிலிருந்து விலகி பிள்ளை வளர்ப்பின் நுணுக்கங்களுக்குள் போய் நிற்கக்கூடும்.ஆக, பிள்ளை வளர்ப்பு காலம் அதிகமாக இருக்கும் உயிரினங்களில், தான் தன்பிள்ளையை வளர்க்கும் காலத்தில் தன் துணையை தன்னோடு சேர்ந்து இருந்து உதவி செய்யச் சொல்லி கூடவே நிறுத்தவே 'காதல்' எனும் ஒரு உணர்வைக் கைக் கொள்கின்றன. காதலை வெளிப்படுத்துவதன் மூலம் ஆண்/பெண் ஓரிடத்தில் ஒன்றுக்கொன்று உதவியாக தன் சந்ததியைப் பெருக்குகின்றன.ஆக, தன் உயிரின், சந்ததியின் தொடர்ச்சிக்காகவே இந்த திட்டம்.இதோ காதலர் தினம் இன்று. மனித இனம் கொண்டாடிக்கொண்டிருக்கிறது. இந்த தினம், வியாபார சிந்தனையில் உருவானதாகவோ, வேறெதுவாகவோ இருக்கட்டும். காதலர் தினம் பலர் கொண்டாடுகிறார்கள். பலர் அதை வெறுத்து ஒதுக்குவது மட்டுமல்லாமல், காதல் செய்பவர்களை போகிற வழியில் பிடித்துக் கண்டிப்பதும் கூட நடக்கிறது.காதல் எதிர்ப்பாளர்களின் கருத்து இதுதான். “காமத்தின் மீது போர்த்திய பட்டுத்துணியே காதல். ஒவ்வொரு உயிரும், தன் துணையைத் தன்னோடு இருக்கச் செய்ய கண்டுபிடித்த வலையே காதல்” எனச் சொல்கின்றனர். இதில் நியாயம் இருக்கிறது.காதல் தெய்வீகமானது. அதை எதனோடும் ஒப்பிட முடியாது என்பவர்களின் கருத்து,”உணர்வும் உயிரும் உருகச் செய்யும் காதல். அதை உணர்ந்து பார்த்தால்தான் புரியும்.” என்கின்றனர். ஆம். இதில் நியாயம் இருக்கின்றது. இரண்டுமே நியாயம்தான்.இருவரின் நியாயத்திலும் என்ன வேறுபாடு?இருவரும் காதல் எனும் உணர்வு இருப்பதை ஏற்கின்றனர்தான். ஆனால், எதிர்ப்பாளர்கள் அதன் நோக்கம் காமம் என்கின்றனர். காதல் ஆதரவாளர்கள், காமம் மட்டுமே காதலின் ஆதாரப் புள்ளி இல்லை என்கின்றனர்.காமம் இல்லாத காதல் சாத்தியமா? காதலில் வகைகள் உண்டா? உண்டெனில் அவற்றை தீர ஆராய்வதன் மூலம், காமம் இல்லாத காதல் சாத்தியமா இல்லையா என அறியலாம்.காதல் ஆதரவாளர்களில் சிலர், தான் மற்றவர் மீது கொண்ட பிரியமானது, திருமணப் பொருத்தம் போல காதலுக்கு என அவர்கள் வைத்திருக்கும் விதிகளுக்குள் வந்ததாகத் தோன்றினாலே அது காதல்தான் என அதைத் தொடர ஆரம்பிக்கின்றனர்.காமம் கலக்காத பிரியத்தை Philia என்கின்றனர். இணைந்தே வாழும் இருவரிடையே எழும் பிரியத்திற்கு Pragma என்று பெயர். இணைந்தே வாழும் தம்பதியரிடையே எழும் பந்தம், ஒரே அலுவலகத்தில் சேர்ந்தே பணி புரியும் இருவருக்கிடையேயான புரிதல், பிரியம் இவற்றைச் சொல்லலாம். Agape என்பது ஒரு இனத்தின் மீது, அல்லது சமூகத்தின் மீது மொத்தமாக எழும் அன்பு.Philautia என்பது தன்னைத் தானே நேசிக்கும் அன்பு. (அரிஸ்டாட்டில் முதன் முதலில் சொன்னது) இது போக பாலியல் விழைவும் இணைந்த பிரியம்(Ero)Love என்பது? மேற்சொன்ன அனைத்தும் சேர்ந்தது. மேற்சொன்ன அனைத்தையும் ஒரே நபருடன் சேர்ந்து கொண்டாடுவதே குடும்பம்.இதையே Philippa Perry எனும் சைக்கோதெரபிஸ்டும் முன்மொழிகிறார்.காதல்  ஆதரவாளர்கள் 'காதல் என்பது காமத்தின் மீது கட்டமைக்கப்பட்ட ஒன்று' என்பதை ஏற்பதில்லை. ஏனெனில், காதல் எனும் உணர்வு தரும் சந்தோசத்தில் லயித்தே கிடக்க விரும்புவதாலும், இன்றைய காலகட்டத்தில், காதல் எனும் பொருள் வியாபார கொடுக்கல் வாங்கலுக்கும் உதவுவதாலும், அவரவர் வெவ்வேறு காரணங்களால், அதைக் கொண்டாடுகிறோம்.பார்த்ததும் வரும் காதலும், பட்டாம்பூச்சி படபடப்பும், தனக்கான இணையைத் தேடிக் கண்டடைந்ததாக மனம் நம்புவதால்தான்.ஆக, காதல் என்பது இயற்கையின் கட்டாயம். காதலை, காதல் உணர்வை ஒரு உயிரிடமிருந்து பிரிப்பது என்பது அந்த உயிரினத்தை அழிக்கும் செயல் அன்றி வேறில்லை. அல்லவா?தெரிந்தோ தெரியாமலோ, காதல் எதிர்ப்பாளர்கள் ஆணும் பெண்ணுமாக இணைந்து சுற்றுபவர்களைப் பிடித்து அவர்களைக் கட்டாயப்படுத்தி, தாலி கட்டச் சொல்வதும், அல்லது அவர்களை இழிவுபடுத்துவதுமாக தன் எதிர்ப்பைக் காட்டுவது உண்மையில் காதலை எதிர்த்து அல்ல. காதல் எனும் பெயரில் காமத் துணையாக அவர்கள் இருப்பதாக இவர்கள் நினைக்கும் தவறுதான். எதுவாகவும் இருக்கட்டுமே…அவர்களே முடிவு செய்யட்டும்.நாம் ஏற்கனவே பார்த்த 'பிரியத்தின்' பல வகைகளில் ஏதோ ஒன்றில் ஆரம்பித்து படிப்படியாக அனைத்துமே ஒரே நபரிடமே கிடைக்கும் எனும் புள்ளியில் வந்து நிற்கையிலேயே அது 'காதல்' என முடிவாகிறது.நாம் பார்க்கும் பலர் இதில் வெவ்வேறு கட்டத்தில் இருக்கலாம். அவர்களை வலுக்கட்டாயப்படுத்தி, தாலி கட்டி இறுதிக் கட்டத்திற்கு இட்டுச் செல்வதோ, அவர்களை தன் பிரிய வகையை சிந்திக்கக்கூட விடாமல் செய்வதோ தவறல்லவா?உண்மையில் காதலரை எதிர்ப்பவர்கள், காதலினால் கிடைக்கக்கூடியவற்றை அவரவ 'சமூக அமைப்பு” மூலம், பெற்றவர்களாகவே இருக்கிறார்கள்.தன் துணை தன்னோடு தொடர்ந்து இருக்க உயிர்கள் கைக்கொள்ளும் காதல் எனும் அஸ்திரத்தை இவர்கள் தனியாக பிரயோகிக்கத் தேவையே இல்லாமல், திருமணம் செய்வித்து, இவர்கள் எப்படி இருந்தாலும், 'தாம்பத்தியம் புனிதம்', 'குடும்பம் கோவில்' எனும் சமூக நிர்பந்தங்களால் இவர்களின் துணை இவர்களோடேயே இருக்கும் கட்டாயத்தில் இருப்பார்கள். இந்தச் சூழலில் இவர்களுக்கு காதல் என்பது தேவையே இல்லை அல்லவா?ஆக,. காதல் என்பது தேவை இல்லை - சிலருக்கு. நல்லது.காதல் என்பது மிகத் தேவை - சிலருக்கு. நல்லது.அவரவர் அவரவர் தேவைக்கேற்ப வாழ்ந்துவிட்டுப் போவோமே?என்ன செய்யப் போகிறோம்?- ஹன்ஸாlegally.hansa68@gmail.com</description>
</news>
