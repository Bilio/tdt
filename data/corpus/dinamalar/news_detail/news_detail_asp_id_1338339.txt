<news>
<headline>பங்குச்சந்தை ஏற்ற இறக்கம் இந்திய பொருளாதாரத்தை பாதிக்குமா?</headline>
<description>
சில நாட்களாக இந்திய பங்குச்சந்தை ஏற்ற இறக்கத்துடன் காணப்படுகிறது. பெரும்பாலும் பங்குகள் சரிவையே சந்தித்துள்ளன. 13 ஆண்டுகள் இல்லாத அளவுக்கு வீழ்ச்சி ஏற்பட்டுள்ளது. இதனால் இந்திய பொருளாதாரத்தில் பாதிப்பு ஏற்படுமா என தனியார் ஆங்கில செய்தி  டிவி சேனலில் விவாதம் நடந்தது. இதை ஜக்கா ஜேக்கப் என்பவர் தொகுத்து வழங்கினார். விவாதத்தில் பா.ஜ.,வைச் சேர்ந்த பொருளாதார நிபுணர் பி.என்.விஜய், எச்.டி.எப்.சி., வங்கி மூத்த அதிகாரி அபய் அய்மா, பொருளாதார ஆராய்ச்சியாளர் திரேந்திர குமார் ஆகியோர் பங்கேற்றனர்.தொகுப்பாளர் ஜக்கா ஜேக்கப்: சமீப நாட்களாக இந்திய பங்குச்சந்தைகளில் சரிவு அதிகமாக காணப்படுகிறது. பா.ஜ., ஆட்சி பொறுப்பேற்ற போது பங்குச்சந்தை உச்சத்துக்கு சென்றது. பிரதமர் மோடி வெளிநாடுகளுக்கு பயணம் மேற்கொண்டு அந்நிய முதலீட்டை கவர்ந்து வருகிறார். இருப்பினும் தற்போது பங்குச்சந்தையில் வீழ்ச்சி காணப்படுகிறது. எதனால் இந்த வீழ்ச்சி ஏற்பட்டது. இதன் தாக்கம் இந்திய பொருளாதாரத்தில் எதிரொலிக்குமா.பொருளாதார நிபுணர் பி.என்.விஜய்: அடிப்படையில் இந்திய பொருளாதாரம் ஸ்திரத்தன்மையுடன் தான் உள்ளது. பணவீக்கமும் கட்டுக்குள் உள்ளது. எனவே பங்குச்சந்தையில் காணப்படும் இந்த சிறு பின்னடைவை கண்டு அஞ்சத் தேவையில்லை. பங்குச்சந்தை ஏற்ற இறக்கத்தை கணிப்பது கடினமான செயல். இந்த பின்னடைவுக்கான காரணத்தை கண்டறிவதும் கடினம் தான். இருப்பினும் உள்கட்டமைப்பை மேம்படுத்தி, முதலீட்டை அதிகப்படுத்தினால் வளர்ச்சியை எட்டலாம்.வங்கி மூத்த அதிகாரி அபய் அய்மா: பங்குச்சந்தை வீழ்ச்சி சற்று பயத்தை ஏற்படுத்துவது உண்மை தான். அவற்றை சரிசெய்ய நடவடிக்கைகள் எடுக்கப்பட வேண்டும். உலகப் பொருளாதாரத்தை ஒப்பிடும் போது இந்திய பொருளாதாரம் கட்டுக்குள் தான் உள்ளது. கச்சா எண்ணெய் விலை தொடர்ந்து குறைந்து வருவது ஆறுதல் அளிக்கும் விஷயம்.பொருளாதார ஆராய்ச்சியாளர் திரேந்திர குமார்: பொருளாதார கொள்கைகளை சீரமைக்க வேண்டிய நேரம் இது. பங்குச்சந்தை சரிவுக்கு பழைய கொள்கைகளும் ஒரு காரணம் என கூறலாம். உற்பத்தி திறனின் வளர்ச்சியை பன்மடங்கு அதிகரிக்க வேண்டியுள்ளது. அதற்காக கட்டமைப்புகள், மின்சார வசதி, போக்குவரத்து ஆகியவற்றை ஒழுங்குபடுத்த வேண்டும். உலக நாடுகளை ஒப்பிடாமல் நமது வளர்ச்சிக்கான நடவடிக்கைகளை எடுக்க வேண்டும். இவ்வாறு விவாதம் நடந்தது.</description>
</news>
