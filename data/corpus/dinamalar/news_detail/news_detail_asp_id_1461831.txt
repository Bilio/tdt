<news>
<headline>ஐ.பி.எஸ்., அதிகாரி லால் சொன்னது உண்மை தானோ?</headline>
<description>
'என்ன டிபார்ட்மென்ட் இது... காக்கிச் சட்டையை எதுக்காக போட்டுக்கிட்டோம்ன்னு வெட்கமா இருக்குது...' என, தன் தந்தையிடம் புலம்பி இருக்கிறார், சமீபத்தில் மர்ம மரணம் எய்திய, ஐ.பி.எஸ்., அதிகாரி ஹரிஷ்.காக்கிச் சட்டைக்கான தனி மதிப்பை, குழந்தைகளிடம் கேட்டால் கூட தெரியும். சாலையில் எதிர்படும் காக்கிச் சட்டைக்காரரைப் பார்த்து, 'அட்டென்ஷனில்' நிற்கும் குழந்தைகள் ஏராளம். அதுவும், உளவுத் துறையிலும், புலனாய்வுத் துறையிலும் பணியாற்றும் காவல்காரர்களின் மதிநுட்பத்தைக் கண்டு, சாதாரண மக்களே மிரண்டு போவர்.  அதாவது, ஐ.பி.எஸ்., படித்துத் தேர்ந்தால் மட்டும் போதாது; காவல் துறையின், விசேஷ புலனாய்வுத் திறனைக் கற்க வேண்டும். அதற்கான பயிற்சி, அவர்கள் இந்தத் துறையில் பணி அமர்த்தப்படுவதற்கு முன் கொடுக்கப்படும்.இத்தகைய பயிற்சியை மேற்கொண்ட அதிகாரியான ஹரிஷ், தான் மேற்கொண்ட பயிற்சிக்கும், மேற்கொள்ளும் பணிக்கும் எந்தவிதத் தொடர்பும் இல்லை என்று கருதி இருக்கலாமோ என, அவர் தன் தந்தையிடம் கூறிய வாக்கியங்களிலிருந்து தெளிவாகிறது.பொதுமக்களுடன், தன் உயர் அதிகாரியுடன், சக போலீசாருடன், தன் கீழ் வேலை செய்வோருடன் பணியாற்றிய நேரங்களில், எந்தெந்த விவகாரங்களில் அவர் மனம் ஒவ்வாமையை அனுபவித்தது என்று தெரியவில்லை; இப்பேர்ப்பட்ட வார்த்தைகளை உதிர்த்திருக்கிறார்.இந்த வார்த்தைகளை, சக, ஐ.பி.எஸ்., அதிகாரிகள் கவனத்தில் கொள்ள வேண்டிய காலம் வந்து விட்டது. ஏனெனில், 'டைரக்ட் ஐ.பி.எஸ்.,'சுக்கே இந்த கதி எனில், ஐ.பி.எஸ்.,களுக்கான பணியிடங்களை, 'புரமோஷன்' மூலம் நிரப்புவோர் கதியைப் பற்றிக் கேட்கவே வேண்டாம்.சி.பி.ஐ.,யில் வேலை பார்த்த, பி.ஆர்.லால் என்ற ஐ.பி.எஸ்., அதிகாரி, 'ஜி - பைல்' என்ற புத்தகத்தில், அக்டோபர், 2011ல் ஒரு கட்டுரை எழுதி இருந்தார். இப்போது அவர் உயிருடன் இல்லை என்றாலும், அதில் அவர் எழுதியுள்ள கருத்துகளைப் படிக்கும்போது, ஒவ்வொரு, ஐ.பி.எஸ்.,சும், தன் பணியைச் செய்வதற்குள் எவ்வளவு பாடுபட வேண்டி இருக்கிறது என்பது விளங்கும்.'புலனாய்வில் ஈடுபடும் ஒவ்வொரு நேர்மையான அதிகாரியும், தான் மேற்கொண்டுள்ள வழக்கு தொடர்பான விசாரணையை, அதன் உண்மை நிலவரத்தின் அடிப்படையில் செய்வதற்குள், அதனால் ஏற்படக் கூடிய அரசியல் ரீதியான, நிர்வாக ரீதியான முடிவுகளைக் கணக்கில் எடுத்துக் கொள்ள வேண்டி இருக்கிறது' என்றிருக்கிறார்.நாட்டில் உள்ள அனைத்து அரசியல்வாதிகளின், வி.ஐ.பி.,க்களின் அங்க அசைவுகள் முதல், அனைத்தையும், நிமிடத்திற்கு நிமிடம் படித்து, அவர்களின் பாதுகாப்புக்கு உறுதுணையாக இருக்க வேண்டியவர்களுக்கே இந்த கதி என்றால்; பயங்கரவாதிகளின் நடமாட்டத்தைக் கண்காணிக்கக் கூடிய ரகசிய பணியில் ஈடுபடக் கூடியவர்களுக்கே இந்த கதி என்றால், தவறு எங்கே நடக்கிறது? இவர்களை நிர்வகிக்கும் தலைமை, இவர்களை தைரியமாக வழி நடத்தவில்லை என்று எடுத்துக் கொள்ள வேண்டியதைத் தவிர, வேறு வழியில்லை! பொதுமக்களோ, காழ்ப்புணர்வுடன் அவர்களிடம் பழகும் நண்பர்களோ, 'ஆர்டர்லிகளை ஏவுகின்றனர்; தன் வீட்டம்மாவின் டெய்லரிடம் துணி தைக்க அனுப்புகின்றனர்; காய்கறி வாங்க அனுப்புகின்றனர்; ஷூவுக்கு பாலிஷ் போடச் சொல்கின்றனர்; துணி துவைக்க வைக்கின்றனர்; கழிப்பறையைச் சுத்தம் செய்யச் சொல்கின்றனர்' என, ஏகப்பட்ட குற்றச்சாட்டுகளை அடுக்கலாம்.ஆனால், அதையெல்லாம் தாண்டி, இவர்களை நிர்வகிப்பவர்களிடமிருந்து வரும் நெருக்கடிகளைச் சமாளிக்கும்போது தான், இவர்கள் தன்னம்பிக்கையை இழக்கின்றனரோ என, கருதத் தோன்றுகிறது.நம் மாநிலத்தில், நாமக்கல் மாவட்டம், திருச்செங்கோட்டில், ஜாதி மோதல் பிரச்னையை விசாரித்த, டி.எஸ்.பி., விஷ்ணுப்ரியா, ஐ.பி.எஸ்., அதிகாரி அல்ல என்றா லும், அவர் தற்கொலை செய்யும் முன், 'என் சாவுக்கு யாரும் காரணமல்ல' என்று கடிதம் எழுதி வைத்ததை, நம்புபவர்களை விட, நம்பாதவர்கள் தான் அதிகம். காரணம், அந்த வழக்கில் சம்பந்தப்பட்டவர்களின் அரசியல் போக்கு அப்படி!காவல் துறைக்கென, தற்போதைய, ஜெயலலிதா தலைமையிலான ஆட்சியில், 'காவல்  சீர்திருத்தச் சட்டம் - 2013' அறிமுகப்படுத்தப்பட்டது. அது எவ்வளவு துாரம், காவல் துறையினருக்கு உதவுகிறது எனத் தெரியவில்லை.ஹரிஷ் விவகாரத்தில், ஓய்வு பெற்ற, டி.ஜி.பி., ராமானுஜம், காவல் துறை அதிகாரிகளின் இணையதளம் ஒன்றில், நீண்ட விளக்கம் ஒன்றை அளித்துள்ளார். அதில், 'ஹரிஷ், பதவி உயர்வுக்கான தேர்வில், தமிழ் மொழியில் தேர்வாகவில்லை; அதனால் தான், அவருக்கு பதவி உயர்வு மறுக்கப்பட்டது. ஆனால், நான் அவரிடம் கேள்வி மேல் கேள்வி கேட்டு கொடுமைப்படுத்தினேன் என்று மறைமுகத் தகவல் பரவுகிறது. இது துரதிருஷ்டவசமானது' எனக் கூறப்பட்டுள்ளது.உண்மையிலேயே அது, ராமானு ஜத்தின் விளக்கமாக இருந்தால், இவரைப் போன்ற அதிகாரிகள் ஒன்று கூடி, இவ்விவகாரத்தை முன்னுதாரணமாக வைத்தே, இளம் அதிகாரிகளின் மனநலத்தைப் பாதுகாப்பதற்கும், அவர்களின் திறமையை வெளிக்கொணர்வதற்குமான சட்டங்களை, காவல் சீர்திருத்தச் சட்டத்தில் சேர்க்க அரசிடம் பரிந்துரைத்து, அவற்றை நிறைவேற்ற வைக்கலாம்; அது எந்த அரசாக இருந்தாலும் சரி!  - பா.பானுமதி -முதன்மை செய்தி ஆசிரியர், தினமலர்banumathi@dinamalar.in</description>
</news>
