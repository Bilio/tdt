<news>
<headline>சென்னை கோழி மசாலா வடை</headline>
<description>
'இதை இட்லின்னு சொன்னா, சட்னியே நம்பாது' சிரிப்பு தொலைக்காட்சியில் சிரிப்பு நடிகர் நக்கலடித்ததும், இட்லிகளை ஊற வைக்கும் பொருட்டு, சாம்பாருக்குள் அவற்றை மூழ்கடித்திருந்தவர், தன்னையும் மறந்து குலுங்கி குலுங்கி சிரித்து விட்டார். அவ்வளவு தான்; சமையலறைக்குள் இருந்து, பறக்கும் தட்டாக வந்த இட்லி, சோத்து மூட்டையின் நெற்றியை குறி தப்பாமல் பதம் பார்க்க... சபதம் ஆரம்பம்!இங்கே பாருடி... இன்னும், 12 மணி நேரத்துக்குள்ளே, பஞ்சு மாதிரி ஒரு இட்லியை வாங்கிட்டு வந்து, உன்கிட்டே நான் காட்டலை... ம்ஹூம்... காட்டுவேன்டி' என, மனைவியிடம் சபதம் போட்டு கிளம்பிய சோத்து மூட்டை, உடனடியாய் தன், 'சாப்பாட்டு ராமன்' நண்பர்களிடம் அலைபேசினார்.'ராயப்பேட்டை, 'கோழி இட்லி'க்குப் போ மச்சி; அந்தக் கடையில, கோழி பணியாரமும், கோழி சீஸ் பாலும் ரொம்ப பிரமாதமா இருக்கும்; இட்லி, கோழி குழம்பு தான், அந்தக் கடையில பிரபலம்னாலும், கோழி வடகறியையும், கோழி தொக்கையும் வாங்கி சாப்பிட்டுப் பாரு; அடேய்... இட்லிக்கு முன்னாடி, கோழி மிளகு ரசம் கொடுப்பாங்க; அதை பார்த்தவுடனே பாய்ஞ்சுடாதே; நாக்கு ரணகளமாயிடும்! அங்கே எனக்குப் பிடிச்சது, கேரமெல் கஸ்டர்டு தான். நீயும் சாப்பிட்டுப் பாரு; நல்லாயிருக்கும்!' என, ஒவ்வொருவரும், ஒவ்வொரு தகவலைச் சொல்ல... புகையை கக்கியபடி சீறிப் பாய்ந்தது, சோத்து மூட்டையின் இருசக்கர வாகனம்!கோழி மசாலா வடை: ஒரு மணி நேரம் ஊற வைக்கப்பட்ட பட்டாணி பருப்புடன், பட்டை, லவங்கம், இஞ்சி  பூண்டு விழுது சேர்த்து அரைக்கவும். அதனுடன், உப்பு, கறிவேப்பிலை, கொத்தமல்லி, மிளகாய், வேக வைத்த சிக்கன் துண்டுகள் சேர்த்து பிசைந்து, வடை பக்குவத்தில் தட்டையாக்கி, எண்ணெயில் சுட்டு எடுத்தால், அதுவே, கோழி மசாலா வடை.ருசியின் ரகசியம்: 'போன்லெஸ் சிக்கன் துண்டுகளோட மென்மை; வாடிக்கையாளர்கள், 'ஆர்டர்' பண்ணினதுக்கு அப்புறம், சுடச்சுட சமைச்சுக் கொடுக்கிற பக்குவம், இதெல்லாம் தான், இந்த ருசிக்கு காரணம்' என்கிறார், உணவக உரிமையாளர் மகேஷ்.என்ன விலை: கார சட்னியோடு களமிறங்கும், கோழி மசாலா வடை 25 ரூபாய்/ஒன்று.சோத்து மூட்டை: நான் வாங்க வந்தது இட்லியைத் தான்! ஆனாலும், இந்த நாக்கு இருக்கே... கோழி மசாலா வடையை பார்த்ததும், தடம் மாறிடுச்சு. ஆர்டர் பண்ணின வடை வந்ததும், சந்தேகத்தோட தான், வடையைப் பிய்ச்சுப் பார்த்தேன். ஆனா, உள்ளே இருந்த குட்டி குட்டி சிக்கன் துண்டுகள் எல்லாம், என் கண்களை குளிர்ச்சியாக்கிடுச்சு; ஆத்தாடி... எம்புட்டு பீஸு! ஆங்... இந்த இட்லியைப் பத்தி சொல்லியே ஆகணும்; இந்த இலவம்பஞ்சை, இட்லி குக்கருக்குள்ளே வேக வைச்சுக் கொடுத்த மாதிரி, அம்புட்டு இதம்! இந்த இட்லிகளை பார்த்ததுக்குப் பிறகாவது, என் பொண்டாட்டி நல்லா சமைப்பான்னு நாலு இட்லி பார்சல் வாங்கிட்டுப் போனேன். அதை வாங்கிப் பார்த்தவ, பார்சலை பிரிச்சா; 'பட்'டுன்னு எடுத்து கடிச்சா; 'படக்'குன்னு கால் நீட்டி படுத்துட்டு, கால் அமுக்கச் சொல்லிட்டா! ம்ஹும்... எல்லாம் என் கிரகம்!இடம்: கோழி இட்லி, அவ்வை சண்முகம் சாலை, ராயப்பேட்டை, சென்னை.போன்: 99419 64000நேரம்: நண்பகல் 12:00 - இரவு 11:30 மணி</description>
</news>
