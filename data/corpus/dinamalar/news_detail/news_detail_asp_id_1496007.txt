<news>
<headline>கலாம் அறிவுசார் மையம் டில்லியில் ஜூலை 27ல் திறப்பு</headline>
<description>
ராமேஸ்வரம்:  டில்லியில், கலாம் அறிவுசார் மையம் ஜூலை 27ல் திறக்கப்பட உள்ளதாக அம்மாநில சுற்றுலாதுறை அமைச்சர், கபில் மிஸ்ரா தெரிவித்தார்.       முன்னாள் ஜனாதிபதி அப்துல்கலாம் நினைவாக, டில்லியில், 'கலாம் அறிவுசார் மையம்' அமைய உள்ளது. இதில் கலாம் பயன்படுத்திய புத்தகங்கள், பேனா, டைரி உள்ளிட்ட உடமைகள் காட்சிக்கு வைக்கப்படுகிறது. இவற்றை பெற்றுக்கொள்வதற்காக அமைச்சர் கபில் மிஸ்ரா, கலை பண்பாட்டுத்துறை செயலர்கள் வி.சி.பாண்டே, ஜி.பி.சிங் ஆகியோர் நேற்று ராமேஸ்வரம் வந்தனர். இவர்களிடம் கலாம் உடமைகளை அவரது அண்ணன் முத்துமீரா லெப்பை மரைக்காயர் வழங்கினார். பேரன் சேக் சலீம், தாய்தமிழ் அறக்கட்டளை இயக்குனர் பழனிச்சாமி உடனிருந்தனர்.      அமைச்சர் கபில் மிஸ்ரா கூறியதாவது: மாணவர்கள், இளைஞர்கள் கோரிக்கையை ஏற்று டில்லியில் கலாம் அறிவுசார் மையம் அமைக்க, முதல்வர் கெஜ்ரிவால் முன்வந்துள்ளார். அதன்படி டில்லியில் சரோஜினி நகர் மார்க்கெட் அருகே ஐ.என்.ஏ., தெருவில் அறிவுசார் மையம் அமைக்கப்பட உள்ளது. இவை கலாம் நினைவு நாளான ஜூலை 27ல் திறக்கப்பட உள்ளது. இவ்வாறு அவர் கூறினார். கலாம் அண்ணன் முத்துமீரா கூறுகையில்,''அப்துல்கலாம் பெயரில் அறிவுசார் மையம் அமைக்க முன்வந்த முதல்வர் கெஜ்ரிவாலுக்கு நன்றி தெரிவித்து கொள்கிறேன். மாணவர்கள், இளைஞர்கள் பயன்பெறும் வகையில் இந்த மையம் உருவாக வேண்டும்,'' என்றார்.</description>
</news>
