<news>
<headline>கீழக்கரை தொதல்</headline>
<description>
காற்றில் உப்பு வாடை மறைந்து, 'வெக்கை' கூடியிருக்க, 'என்னய்யா ராமநாதபுரம் வந்தாச்சா; சரி அப்படியே வண்டியை கீழக்கரைக்கு திருப்பு; 'தொதல்' சாப்பிட்டுப் போயிறலாம்' என்றேன் நான். 'தொவையல் சாப்பிட எதுக்கு அங்க போகணும்; வீட்டுல கேட்டா, அவங்க அரைச்சித் தரப் போறங்க' கலாய்ப்பதாய் எண்ணி, 'கடி'த்தான் வண்டிக்குள் இருந்த நண்பன். 'ஏய்... அது துவையல் இல்லடே; கடற்கரையோரமா இருக்கிற நம்ம பாய்ங்க (இஸ்லாமியர்கள்) செய்ற ஒரு இனிப்பு! இங்கேயிருந்து வியாபாரத்துக்காக இலங்கைக்கு போனவங்க, அங்கே இருக்கிற அவங்க பங்காளிங்ககிட்டே இருந்து கத்துக்கிட்டு வந்த, 'கறுப்பு அல்வா' அது!' எங்களுடன் வந்திருந்த வாத்தியார் நண்பர் தெளிவுபடுத்தினார்.கீழக்கரை, வள்ளல் சீதக்காதி சாலையில் கார் நுழைந்ததும், வண்டியை நிறுத்தி வழி கேட்டார் நண்பர். 'பஸ் ஸ்டாண்டைத் தாண்டி நேரா போனீங்கன்னா, இடது பக்கத்துல ஒரு பேங்க் வரும். அதுக்கு எதிர்த்த மாதிரி, 'ராவியத் ஸ்வீட் பேலஸ்'ன்னு ஒரு கடை இருக்கும். அங்கே கிடைக்கும்யா நீங்க தேடி வந்த தொதலு. தொழில்ல, 125 வருஷ அனுபவம் இருக்கிறதால, அவங்ககிட்டே வாங்குற தொதலு அவ்வளவு சீக்கிரம் கெட்டுப் போகாது. ருசியும் ஜோரா இருக்கும். நிறைய வாங்கிட்டுப் போங்க; வைச்சு சாப்பிடலாம்' சொல்லி விட்டு பெரியவர் நகர, 'ராவியத் ஸ்வீட் பேலஸ்' நோக்கி கார் புறப்பட்டது.தித்திக்கும் தொதல்: தேங்காய்ப்பால், பனங்கருப்பட்டி பாகு, மைதா, ஜவ்வரிசி மாவு, பச்சரிசி மாவு எல்லாம் கலந்து, பெரிய சட்டியில் இட்டு, அல்வா பதத்திற்கு கிண்டி இறக்கினால், அது தான் கீழக்கரை தொதல்.ருசியின் ரகசியம்: 'தேங்காயை முதல் தடவை அரைக்கிறப்போ கிடைக்கிற பால், காய்ச்சுற இடத்துல இருந்து வர்ற கருப்பட்டியோட பாகு, அப்புறம் பாட்டி காலத்து விறகடுப்பு பக்குவம், இதெல்லாம் தான், 'தொதல்' ருசிக்க காரணம்' என்கிறார் உரிமையாளர் ஜாகிர் உசேன்.என்ன விலை?: இதன் ஆயுள், 25 நாட்கள். தேங்காய் எண்ணெய் மணக்கும் தொதல், 220 ரூபாய்/ கிலோ.சோத்து மூட்டை: எப்பவுமே, எல்லாரையும் சுண்டி இழுக்கிற வசியம் கறுப்பு வண்ணத்துக்கு உண்டு. நல்லா கடலாடி வந்த மாதிரி கறுப்பு கலருல, திறந்ததும் நாசியைத் தீண்டுற தேங்காய் எண்ணெய் மணத்தோட இருக்கிற இந்த ஊரு தொதலுக்கு, அந்த வசியம் கொஞ்சம் அதிகமாவே இருக்கு. எடுக்கும் போது எண்ணெய் மணம்னா, நாக்குல பட்டதும் கருப்பட்டியோட தித்திப்பு! வண்டிக்குள்ளே வைச்சு, 'துவையல்'னு கிண்டல் பண்ணின நண்பன், இப்போ விலையைக் கூட யோசிக்காம, அரை கிலோ தொதலை உள்ளே தள்ளிட்டான். நாங்க மட்டும் என்னாவாம்; ஆளாளுக்கு, 2 கிலோ பார்சல் வாங்கியிருக்கோம்!இடம்: ராவியத் ஸ்வீட் பேலஸ், வள்ளல் சீதக்காதி சாலை, கீழக்கரை.போன்: 99423 20350நேரம்: காலை 11:00 - இரவு 8:00 மணி</description>
</news>
