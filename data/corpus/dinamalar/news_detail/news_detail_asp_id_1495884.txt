<news>
<headline>நடைபாதையில் ஆக்கிரமிப்புகள் புதுச்சேரி முக்கிய வீதிகளின் அவல நிலை</headline>
<description>
புதுச்சேரி:பெரிய மார்க்கெட்டில் இருந்த ஆக்கிரமிப்பை அகற்றியதுபோல், நேரு வீதி, காந்தி வீதி நடைபாதைகளில் உள்ள ஆக்கிரமிப்புகளை நகராட்சி அதிகாரிகள்  அகற்ற வேண்டும்.பிரெஞ்சு ஆட்சி காலத்தில் வடிவமைக்கப்பட்ட புதுச்சேரி நகர வீதி மற்றும் சாலைகளில், பொதுமக்கள் நடந்து செல்ல 5 அடி அகலத்திற்கு நடைபாதை இருந்தது. அதிகாரிகளின் மெத்தன போக்கால், இந்த நடைபாதையை வணிக நிறுவனங்கள் ஆக்கிரமித்து கடைகள் அமைத்து கொண்டன.இதனால் பொதுமக்கள் சாலையில் நடந்து செல்வதால், போக்குவரத்து நெரிசல் ஏற்படுவதோடு, விபத்துகளும் நடக்கிறது.புதுச்சேரி நேரு வீதியில் நடை பாதை இருந்தாலும், சில இடங்களில், வியாபார நிறுவனங்கள் தங்கள் பொருட்களை வைத்துக் கொள்கின்றன.காந்தி வீதியில் நடைபாதையே காணவில்லை. சில வணிக நிறுவனங்கள் நடைபாதையை மட்டுமின்றி சாலையையும் ஆக்கிரமித்து கட்டடங்களை கட்டியுள்ளன. குறிப்பாக காந்தி வீதி மீன் மார்க்கெட் அருகில் சாலையின் இருபுறத்திலும் உள்ள துணிக்கடைகள் நடைபாதை, சாலையை ஆக்கிரமித்து பொருட்கள் வைத்து வியாபாரம் செய்கின்றனர்.இப்பகுதியை கடக்கும் பொதுமக்கள் வாகனங்கள் மோதி விடுமோ என்ற பயத்துடன்  நடந்து செல்கின்றனர்.புதுச்சேரி நகராட்சி பெரிய மார்க்கெட்டில் ஆக்கிரமிப்புகளை அகற்றியதுபோல், நேரு வீதி மற்றும் காந்தி வீதி நடைபாதைகளில் உள்ள ஆக்கிரமிப்புகளை அகற்ற நடவடிக்கை எடுக்க வேண்டும்.</description>
</news>
