<news>
<headline>'பனாமா பேப்பர்ஸ்' மோசடி நீரா ராடியாவும் சிக்கினார்</headline>
<description>
புதுடில்லி: அரசு பணிகளை முடித்து தருவதாக, பல்வேறு நிறுவன தலைவர்கள், அரசியல் தலைவர்களுடன் நடந்த உரையாடல்களை, 'ஆடியோ டேப்'பாக வெளியிட்டு, புகழ்பெற்ற, நீரா ராடியாவும், 'பனாமா பேப்பர்ஸ்' அம்பலப்படுத்திய மோசடியில் ஈடுபட்டுள்ளது தெரியவந்துள்ளது. பல்வேறு நாடுகளின் அரசியல் தலைவர்கள், வி.வி.ஐ.பி.,க்கள் செய்த முறைகேடு, 'பனாமா பேப்பர்ஸ்' என்ற பெயரில், சமீபத்தில் வெளியாகி, பெரும் பரபரப்பை ஏற்படுத்தியுள்ளது.  வெளிநாடுகளில் உள்ள போலியான நிறுவனங்களில் முதலீடு என்ற பெயரில், பணத்தை பதுக்க, மத்திய அமெரிக்க நாடான பனாமாவில் உள்ள, 'மொசாகா பொன்செகா' என்ற பிரபல சட்ட அலுவலகம் உதவியது, இதில் அம்பலப்படுத்தப் பட்டது. ரஷ்ய அதிபர் விளாடிமிர் புடின், பாகிஸ்தான் பிரதமர் நவாஸ் ஷெரீப் உள்ளிட்ட உலக தலைவர்களும், பாலிவுட் நடிகர் அமிதாப் பச்சன், நடிகை ஐஸ்வர்யா ராய் உட்பட, 500 இந்தியர்களும் இந்த மோசடியில் ஈடுபட்டதாக தகவல்கள் வெளியாகின. இந்நிலையில், இந்த மோசடியில், இந்தியாவைச் சேர்ந்த, நீரா ராடியா, 55, ஈடுபட்டுள்ளதும் தற்போது வெளியாகியுள்ளது.மத்திய அரசில், தனக்கு செல்வாக்கு உள்ளதாக, பல்வேறு தொழில் நிறுவனங்களுக்கு ஒப்பந்தங்கள் வாங்கித் தருவதாக மோசடி செய்ததாக இவர் மீது குற்றச்சாட்டு உள்ளது.  2ஜி அலைக்கற்றை ஒதுக்கீட்டில், இவ்வாறு இவர் வெளியிட்ட ஆடியோவைத் தொடர்ந்து, அப்போது மத்திய அமைச்சராக இருந்த தி.மு.க.,வைச் சேர்ந்த, ராஜா, பதவி விலக நேரிட்டது.இந்த நிலையில், நீரா ராடியா, வெளிநாட்டில், போலியான நிறுவனத்தில் முதலீடு செய்துள்ள தகவல் வெளியாகியுள்ளது. இவரைத் தவிர, பல்வேறு தொழிலதிபர்களின் பெயர்களும் வெளியாகி உள்ளன.பனாமா கடும் கண்டனம்பனாமாவின் பெயருக்கு களங்கம் ஏற்படுத்தும் வகையில், ஓ.இ.சி.டி.,எனப்படும் பொருளாதார ஒத்துழைப்பு மற்றும் மேம்பாட்டுக்கான அமைப்பு தெரிவித்த கருத்துக்கு, பனாமா கடும் கண்டனம் தெரிவித்துள்ளது. 'இந்த மோசடி, பனாமாவின் உண்மையான முகத்தை வெளிப்படுத்துகிறது' என, ஓ.இ.சி.டி.,யின் தலைவர் ஏஞ்சல் குரியா கருத்து தெரிவித்திருந்தார்.''ஒரு நிறுவனம் செய்த மோசடியால், ஒட்டுமொத்தமாக பனாமா நாட்டை இழிவுபடுத்தும் வகையில், இவ்வாறு கருத்து கூறுவது முறையல்ல,'' என, பனாமா வெளியுறவுத் துறை இணை அமைச்சர் லுாயில் மீகுல் ஹின்காபி கூறியுள்ளார்.</description>
</news>
