<news>
<headline>ரூ.5 லட்சம் வரை எடுத்துச் செல்ல அனுமதிக்க வேண்டும்: வணிகர் சங்க பேரவை தலைவர் வெள்ளையன் பேட்டி</headline>
<description>
ஆற்காடு: ''வியாபாரிகள், ஐந்து லட்சம் ரூபாய் வரை கொண்டு செல்ல அனுமதிக்க வேண்டும்,'' என, வணிகர் சங்க பேரவை தலைவர் வெள்ளையன் கூறினார்.தமிழ்நாடு வணிகர் சங்க பேரவையின், வேலூர் மாவட்ட நிர்வாகிகள் கூட்டம், ஆற்காட்டில் நேற்று நடந்தது. கூட்டத்துக்கு பின், பேரவை தலைவர் வெள்ளையன் நிருபர்களிடம் கூறியதாவது: உலக வர்த்தக ஒப்பந்தத்தை எதிர்த்து, 33வது மாநில மாநாடு காஞ்சிபுரம் மாவட்டம் அச்சிரப்பாக்கத்தில், மே, 5ம் தேதி நடக்கிறது. ஆன் லைன் வர்த்தகத்தினால், லட்சக்கணக்கான வணிகர்கள் பாதிக்கப்பட்டுள்ளனர். அதை மத்திய அரசு ஊக்குவித்து, வணிகர்களை அழிக்க முயற்ச்சிக்கிறது. ஆன் லைன் வணிகத்தை தடை செய்வோம் என்று கூறும் அரசியல் கட்சிகளுக்கு, வரும் சட்டசபை தேர்தலில் ஆதரவு கொடுப்போம். இது குறித்து அனைத்து கட்சிகளுக்கும் கடிதம் எழுதியும், இதுவரை யாரும் பதில் அனுப்பவில்லை. தற்போது தேர்தல் என்பதால், அதிகம் பாதிக்கப்படுவது வணிகர்கள் தான். இதுவரை ஒரு அரசியல்வாதியிடம் இருந்து, ஒரு ரூபாய் கூட அதிகாரிகள் பறிமுதல் செய்யவில்லை. வணிகர்கள், ஐந்து லட்சம் ரூபாய் வரை எடுத்துச் செல்ல, தேர்தல் கமிஷன் அனுமதிக்க வேண்டும். இவ்வாறு அவர் கூறினார்.</description>
</news>
