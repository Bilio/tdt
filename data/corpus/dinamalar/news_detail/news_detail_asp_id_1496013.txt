<news>
<headline>ஜெ.,வுக்கு சிறப்பான வரவேற்பு கொடுங்க! மாவட்ட செயலர்களுக்கு உத்தரவு</headline>
<description>
'தேர்தல் பிரசாரத்திற்கு, ஜெயலலிதா வரும்போது, சிறப்பான வரவேற்பு அளிக்க வேண்டும்' என, அ.தி.மு.க., மாவட்ட செயலர்களுக்கு, உத்தரவு பிறப்பிக்கப்பட்டுள்ளது.அ.தி.மு.க., மாவட்ட செயலர்களின் ஆலோசனைக் கூட்டம், சென்னை, ராயப்பேட்டையில் உள்ள, அ.தி.மு.க., தலைமை அலுவலகத்தில், நேற்று காலை 10:00 மணிக்கு நடந்தது. கூட்டத்திற்கு  லோக்சபா துணை சபாநாயகர் தம்பிதுரை தலைமை தாங்கினார்.கூட்டத்தில்,  அனைத்து மாவட்ட செயலர்களும் கலந்து கொண்டனர். கூட்டத்தில், முதல்வர் ஜெயலலிதா பிரசாரத்திற்கு வரும்போது, கட்சி தொண்டர்களை, பொதுமக்களை திரட்டுவது குறித்து, உத்தரவு பிறப்பிக்கப்பட்டது. மேலும், ஜெயலலிதா பங்கேற்கும் பிரசார பொதுக்கூட்ட மேடை, எங்கு, எப்படி, எந்த திசை நோக்கி அமைய வேண்டும் என்ற விவரங்கள் அடங்கிய கையேடு, அனைவருக்கும் வழங்கப்பட்டது.ஒவ்வொரு தொகுதிக்கும், கட்சி சார்பில் போடப்பட்டுள்ள, தேர்தல் பொறுப்பாளர்கள் பெயர், மொபைல் எண் விவரமும் வழங்கப்பட்டது.  கட்சி சார்பில் வெளியிடப்படும், தேர்தல் அறிக்கையை, அனைத்து தரப்பு மக்களிடமும் கொண்டு செல்ல, உரிய நடவடிக்கை எடுக்க வேண்டும். பிரசாரத்திற்கு வரும் ஜெயலலிதாவிற்கு, சிறப்பான வரவேற்பு அளிக்க, ஏற்பாடு செய்ய வேண்டும் என, உத்தரவுகள் பிறப்பிக்கப்பட்டது.மாவட்ட செயலர்கள் கூட்டம், ஒரு மணி நேரம் நடந்தது. இக்கூட்டத்தில், மாவட்ட செயலர்களாக இல்லாத, அமைச்சர்கள் பன்னீர்செல்வம், பழனியப்பன் போன்றோர் பங்கேற்கவில்லை.- நமது நிருபர் -</description>
</news>
