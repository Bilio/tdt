<news>
<headline>20 ஆயிரம் கனஅடி வெள்ளத்திற்கு வெறும் 3 கண் மதகு</headline>
<description>
சென்னை - திருச்சி, சென்னை - கோல்கட்டா, சென்னை - பெங்களூரு தேசிய நெடுஞ்சாலைகள், வண்டலுார் - மீஞ்சூர் வெளிவட்டச் சாலை, சென்னை புறவழிச்சாலை உள்ளிட்ட பல சாலைகள், வடகிழக்கு பருவமழை வெள்ளத்தில் சிக்கி, போக்குவரத்து துண்டிக்கப்பட்டது அனைவரும் அறிந்ததே. இதில், அடையாற்று வெள்ளத்தால் வண்டலுார் - வாலாஜாபாத் நெடுஞ்சாலையில், 2015, நவ., 16, 17ம் தேதிகளிலும், டிச., 1, 2 ஆகிய தேதிகளிலும் முற்றிலும் போக்குவரத்து பாதிக்கப்பட்டது.இந்த வெள்ளத்தால் அந்த சாலையில் ஏற்பட்ட அரிப்பு, உடைந்த பாலங்கள் ஆகியவை இன்னும் கூட சீரமைக்கப்படாத நிலையில், அந்த நான்கு நாட்கள் போக்குவரத்து நிறுத்தம் காரணமாக, படப்பை மற்றும் அதைச் சுற்றியுள்ள, 20க்கும் மேற்பட்ட கிராம மக்கள் பெரிதும் பாதிக்கப்பட்டனர். அந்த சாலை வெள்ளத்தில் மூழ்க என்ன காரணம், மழைநீர் தடையின்றி செல்ல ஏற்ற கட்டமைப்பு இருக்கிறதா என, நமது நிருபர் குழு, அங்கு கள ஆய்வு செய்தது. அதில், மழைநீர் தடையின்றி வெளியேற ஏராளமான கால்வாய் புறம்போக்கு நிலங்கள் இருந்தும், போதிய கட்டமைப்பு வசதிகள் இல்லாததால், வெள்ளம் சாலையில் பாய்ந்து பெரும் சேதத்தை ஏற்படுத்தி உள்ளது, தெரியவந்துள்ளது. மேலும், கரசங்கால் முதல் மண்ணிவாக்கம் வரை, 2 கி.மீ., துாரத்திற்கு வெள்ளம் சாலையில் பாய்ந்ததால், அவை முழுவதுமாக அரிக்கப்பட்டு சேதமடைந்ததுடன், சாலையை மழைநீர் கடக்க வசதியாக அமைக்கப்பட்ட சிறுபாலங்களும் உடைந்துள்ளன.</description>
</news>
