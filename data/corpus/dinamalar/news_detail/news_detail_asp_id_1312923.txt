<news>
<headline>தூக்கு தண்டனையை இந்தியா கைவிட வேண்டுமா</headline>
<description>
இந்தியாவில் தூக்கு தண்டனையை ஒழிக்க வேண்டும் எனும் குரல்கள் மீண்டும் ஓங்கி ஒலிக்கத் துவங்கியுள்ளன. 1993 மும்பை குண்டு வெடிப்பு வழக்கில் கைதான யாகூப் மேமனுக்கு தூக்கு நிறைவேற்றப்பட்டது தான் இதற்கு காரணம். தூக்கு தண்டனையின் மூலம் குற்றங்களை தடுத்து விட முடியுமா. உலக நாடுகளில் பல தூக்கு தண்டனையை கைவிட்டு விட்டன. சில நாடுகளில் மட்டுமே கடுமையான தண்டனைகள் நிறைவேற்றப்படுகின்றன.இந்தியாவை பொறுத்தவரையில் அரிதினும் அரிதான குற்றங்களுக்கு மட்டுமே தூக்கு தண்டனை நிறைவேற்றப்படுகிறது. அதனையும் நிறுத்த வேண்டும் என சமூக ஆர்வலர்கள் கருத்து தெரிவிக்கின்றனர். தூக்கு தண்டனையை இந்தியா கைவிட வேண்டுமா என்ற தலைப்பில் தனியார் ஆங்கில செய்தித் தொலைக்காட்சி சேனலில் விவாதம் நடந்தது. விவாதத்தை நிதி ரஸ்தான் தொகுத்து வழங்கினார். இதில் எழுத்தாளர் ஷோபா டே, மனித உரிமைகள் அமைப்பை சேர்ந்த வக்கீல் மிகிரா, மூத்த வக்கீல் துஷ்யந்த் தேவ் மற்றும் மூத்த பத்திரிகையாளர் பிரவீன் சுவாமி பங்கேற்றனர்.தொகுப்பாளர் நிதி ரஸ்தான்: தூக்கு தண்டனையின் மூலம் நாட்டில் குற்றங்கள் நிகழாமல் தடுக்க முடியுமா. தவறு செய்தவர்களுக்கு தூக்கு தண்டனை என்பது சரியான தீர்வா. குற்றங்களை தடுக்க எந்த விதமான தண்டனைகள் அளிக்கப்பட வேண்டும். தூக்கு தண்டனைக்கு இணையான வேறு தண்டனைகள் இருக்கின்றனவா. மனித நாகரிகம் உச்சத்தில் இருக்கும் 21ம் நூற்றாண்டிலும் தூக்கு தண்டனையை நிறைவேற்றுவது சரியா. தூக்கு தண்டனையை இந்தியா கைவிட வேண்டுமா.எழுத்தாளர் ஷோபா டே: மரண தண்டனை வழக்கம் மன்னர் காலத்திலிருந்தே கடைபிடிக்கப்பட்டு வருகிறது. குற்ற செயல்களில் ஈடுபடக்கூடாது என மக்களுக்கு உணர்த்தவே கொடிய தண்டனைகள் விதிக்கப்படுகின்றன. தூக்கு தண்டனை நிறைவேற்றப்படுபவர்களுக்கு ஒரு நிமிட துன்பம் தான். மரணத்துக்கு பின் என்ன நடக்கிறது என்பது தெரியாது. சிறைத்தண்டனை, தனிமைச் சிறை போன்றவை தான் குற்றவாளிகளை யோசிக்க வைக்கும். குற்றவாளிக்கு தனது குற்றத்தை உணர வைப்பதே சரியான தண்டனையாக இருக்கும்.மனித உரிமைகள் அமைப்பு வக்கீல் மிகிரா: தூக்கு தண்டனையை எந்த காரணத்துக்காவும் ஏற்றுக் கொள்ள முடியாது. மரண தண்டனைக்கு பல்வேறு நியாயங்கள் கற்பிக்கப்படலாம். ஆனால் அவற்றை ஆராய்ந்து பார்த்தால் குற்றங்களுக்கு மரண தண்டனை சரி என யாரும் ஒத்துக் கொள்ள மாட்டார்கள். மனித சமுதாயத்துக்கு தீங்கிழைப்பவர்கள் குற்றவாளிகள் தான். அதில் எந்த மாற்றுக் கருத்தும் இல்லை. சமுதாயத்தை சீர்படுத்தும் வகையில் தான் தண்டனை வழங்கப்பட வேண்டும். தூக்கு தண்டனையினால் சமுதாயத்துக்கு வேறு பல பிரச்னைகள் தான் எழும். தூக்கு தண்டனையை ஒழிப்பதே சமுதாயத்துக்கு நல்லது.மூத்த வக்கீல் துஷ்யந்த் தேவ்: உலகில் இந்தியா ஒரு முக்கியமான ஜனநாயக நாடு. சர்வாதிகார ஆட்சி நடக்கும் நாடுகளில் மட்டுமே கடுமையான தண்டனைகள் உடனே வழங்கப்படுகின்றன. ஆனால் இந்தியாவில் குற்றச்செயல்களில் ஈடுபடுபவர்களுக்கு பல்வேறு கட்ட விசாரணைக்கு பிறகே தீர்ப்பு வழங்கப்படுகிறது. உச்சபட்ச தண்டனை விதிக்கப்பட்ட பின்னும் அவர்களுக்கான உரிமைகள் தொடர்ந்து வழங்கப்படுகின்றன. கொடிய குற்றங்கள் நடக்கக்கூடாது என்ற நோக்கத்தில் தான் இந்தியாவில் தூக்கு தண்டனை அமலில் உள்ளது.மூத்த பத்திரிகையாளர் பிரவீன் சுவாமி: குற்றச்செயல்களில் ஈடுபடுபவர்களுக்கு தனிமைச்சிறையே கொடிய தண்டனையாக இருக்கும். தூக்கு தண்டனையை தடை செய்து விட்டால் குற்றங்கள் பெருகும் என்பதை ஏற்க முடியாது. ஏனெனில் உலகின் பல நாடுகள் தூக்கு தண்டனை கிடையாது. அங்கெல்லாம் குற்றங்கள் பெருகியுள்ளதாக தெரியவில்லை. தூக்கு தண்டனை குறித்து அரசு பரிசீலனை செய்து நல்ல முடிவு எடுக்க வேண்டும்.இவ்வாறு விவாதம் நடந்தது.</description>
</news>
