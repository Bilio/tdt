<news>
<headline>காங்., தலைவராக ராகுல் பொறுப்பேற்க வேண்டுமா?</headline>
<description>
காங்., துணைத்தலைவர் ராகுல் கடந்த பிப்ரவரியில் திடீரென காணாமல் போனார். அவர் எங்கு சென்றார் என்பது பற்றி எந்த விளக்கமும் காங்., தரப்பில் இருந்து தெரிவிக்கவில்லை. தற்போது 57 நாட்களுக்கு பின், தாய்லாந்தின் பாங்காங் நகரத்தில் இருந்து திரும்பியுள்ளார். இந்நிலையில் இனி ராகுல், விவசாயிகளுக்கு ஆதரவாக மத்திய அரசின்  நிலம் கையகப்படுத்தும் திருத்த மசோதாவை எதிர்த்து களம் இறங்குவார். மேலும் பல்வேறு போராட்டங்களில் இனி தீவிர கவனம் செலுத்துவார் என அக்கட்சியினர் தெரிவிக்கின்றனர். ராகுல் காங்., கட்சி தலைவராக பொறுப்பேற்க இதுவே சரியான தருணம் என காங்., கட்சியின் ஒருசில தலைவர்கள் வலியுறுத்துகின்றனர்.  ஆனால் ஷீலா தீட்சித் (டில்லி முன்னாள் முதல்வர்) , அமரிந்தர் சிங் (பஞ்சாப் முன்னாள் முதல்வர்)  போன்ற காங்., கட்சியின் மூத்த  தலைவர்கள், ராகுல் காங்கிரசின் தலைவராக ஏற்கும் நேரம் இது இல்லை. சோனியாவே கட்சித் தலைவராக தொடர வேண்டும் என  தெரிவித்துள்ளனர். இதனை மையமாக வைத்து "காங்., கட்சி தலைவராக ராகுல் பொறுப்பேற்க வேண்டுமா' என்ற தலைப்பில் என்.டி.டி.வி., விவாதம் நடத்தியது. விஷ்ணு (டிவி தொகுப்பாளர்) : ராகுல் கட்சி துணை தலைவர் மட்டுமல்ல. மக்களால் தேர்ந்தெடுக்கப்பட்ட ஒரு எம்.பி., . இந்த முறை இவர் எம்.பி., ஆனதுக்கு பின், 43 சதவீதம் மட்டுமே பார்லிமென்ட்டுக்கு வருகை தந்துள்ளார். 2 விவாதத்தில் மட்டுமே கலந்து கொண்டுள்ளார். ஒரு கேள்வி கூட கேட்கவில்லை? நாட்டின் அடுத்த பிரதமர் என காங்., கட்சியால் விரும்பப்படும் ராகுலின் செயல்பாடு சரியா? அரசியல்வாதிகள் 50 நாட்களுக்கு மேல் ஓய்வு எடுத்தால் தான் திறம்பட செயல்பட முடியுமா?அபிஷேக் சிங்வி ( காங்., செய்தி தொடர்பாளர்) : அரசியல்வாதிகள் வெளிநாடுகளுக்கு ஓய்வெடுக்க செல்வது ஒன்றும் புதிதல்ல. ராகுல் எப்போதுமே சுறுசுறுப்பானவர். கடந்த 10 ஆண்டுகளாக (2004 - 2014) தொடர்ந்து அவர் மக்களுக்கு உழைத்து வந்தார். அமெரிக்கா போன்ற நாடுகளில் தலைவர்கள் விடுமுறை எடுப்பது வழக்கம். ஓய்வுக்குப் பின் தற்போது ராகுல் விவசாயிகளுக்காக போராட இருக்கிறார். மக்கள் பிரச்னைகளுக்காக போராடும் ராகுலுக்கு, தலைவராகும் தகுதி எப்போதும் உண்டு. சம்பிட் பட்ரா (பா.ஜ., செய்தி தொடர்பாளர்) : ராகுல் காங்., கட்சியின் இளவரசர். எனவே அவர் நினைத்தால் என்ன வேண்டுமானாலும் செய்யலாம். ராகுல் தீடிரென மக்கள் மன்றத்தில் இருந்து காணாமல் போனார். அவர் எங்கு சென்றார்; எதற்காக சென்ற எந்த விவரமும் இல்லை . தற்போது திடீரென மீண்டும் வந்துள்ளார். ராகுல் இங்கு இருக்கும் போது பார்லிமென்ட்டில் எத்தனையோ முக்கிய விவாதங்கள் நடைபெற்றன. ஆனால் அப்போது அவர் எவ்வித பங்களிப்பு செய்யவில்லை. தற்போதும் அவர் பார்லிமென்ட்டுக்கு வந்து ஒன்றும் சாதிக்கப்போவது இல்லை. ராகுல் நாடு திரும்பியிருப்பது பற்றிய செய்தி நாட்டுக்கும்; மக்களுக்கும் முக்கியமானது இல்லை. ஷேகர் குப்தா ( மூத்த பத்திரிகையாளர்) : அனைவருக்கும் தான் விரும்பும் இடங்களுக்கு செல்ல உரிமை உள்ளது. அதை யாரும் கேள்வி கேட்க முடியாது. ஆனால் ராகுல் சாதாரணமானவர் இல்லை. நேரு குடும்பத்தின் வரிசையில் காங்., கட்சியின் அடுத்த தலைவர் என கருதப்படுகிறார். இவர் திடீரென்று எங்கோ சென்றுவிட்டார். தற்போது வந்துள்ளார். தற்போதாவது அவர் மீடியா மூலம் மக்களுக்கு விளக்கமளித்திருக்க வேண்டும் அல்லவா? செய்யவில்லை.  இது ஒரு பொறுப்பற்ற செயலாகவே கருதப்படுகிறது. அசோக் மாலிக் (எழுத்தாளர்) : இந்தியா மட்டுமல்ல. உலகில் உள்ள ஜனநாயக நாடுகளில் அனைத்திலுமே உள்ள அரசியல்வாதிகள், எந்நேரமும் (24/7) மக்களால் கண்காணிக்கப்படுகின்றனர். இது ஒன்றும் புதிய விஷயம் அல்ல. ஏனெனில் பொதுவாழ்க்கைக்கு வந்த பின், மக்களுக்கு பதில் சொல்ல வேண்டிய கடமை உண்டு. தியாகி ( ஐக்கிய ஜனதா தளம்) : சொந்த விருப்பம், சிகிச்சை, ஓய்வு என பல்வேறு காரணங்களுக்காக தலைவர்கள் வெளியிடங்களுக்கு செல்வது வழக்கம் தான். ஆனால் அந்த விவரம் மக்களுக்கு தெரியவேண்டியதும் அவசியம் தானே. நான் 40 ஆண்டுகளுக்கு மேலாக அரசியலில் ஈடுபட்டு வருகின்றேன். 50 நாட்களுக்கு மேல் ஓய்வு எடுத்தால் தான் திறமையாக செயல்பட முடியும் என்பது வேடிக்கையானது. இவ்வாறு விவாதம் நடந்தது.</description>
</news>
