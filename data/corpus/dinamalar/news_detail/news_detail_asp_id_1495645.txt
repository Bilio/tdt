<news>
<headline>இந்தியாவின் தோல்வியை "கொண்டாடிய" காஷ்மீர் மாணவர்கள்</headline>
<description>
ஸ்ரீநகர்: வெஸ்ட் இண்டீஸ் அணக்கு எதிரான கிரிக்கெட் போட்டியில் இந்தியா அடைந்த தோல்வியை காஷ்மீரில் சில மாணவர்கள் "கொண்டாடியதால்", மாணவர்களிடயே மோதல் ஏற்ப்ட்டது. காஷ்மீரின் ஸ்ரீநகர் தேசிய தொழில்நுட்ப கல்லூரியில் தொடர்ந்து பதற்றம் நிலவுவதால், கல்லூரி வளாகத்தில் மத்திய பாதுகாப்புப் படையினர் குவிக்கப்பட்டுள்ளனர். போராட்டம் நடத்திய மாணவர்கள் மீது போலீசார் தடியடி நடத்தி கலைத்ததற்கு டில்லி முதல்வர் கெஜ்ரிவால் உள்ளிட்டோர் கடும் கண்டனம் தெரிவித்துள்ளனர். சமீபத்தில் மும்பையில் நடந்த உலகக்கோப்பை டுவென்டி-20 கிரிக்கெட்டின் அரையிறுதி போட்டியில் இந்தியா, வெஸ்ட் இண்டீஸ் அணிகள் மோதின. இதில் இந்திய அணி தோல்வி அடைந்தது. இந்நிலையில் இந்தியா தோல்வி அடைந்ததை காஷ்மீர் தலைநகர் ஸ்ரீநகரில் உள்ள தேசிய தொழில்நுட்ப கல்லூரியைச் சேர்ந்த சில மாணவர்கள் "உற்சாகமாக கொண்டாடி" உள்ளனர். இதற்கு, மற்றொரு தரப்பு மாணவர்கள் எதிர்ப்பு தெரிவித்துள்ளனர். இதனால் இருதரப்பு மாணவர்களுக்கும் இடையே மோதல் ஏற்பட்டது. மோதலால் ஏற்பட்ட பதற்றத்தை தணிக்க கல்லூரி தற்காலிகமாக மூடப்படுவதாக கல்லூரி நிர்வாகம் அறிவித்தது.இதற்கிடையே காஷ்மீரி அல்லாத மாணவர்களை கல்லூரியில் இருந்து நீக்குமாறு மாணவர்கள் சிலர் போராட்டம் நடத்தினர். இவர்களை போலீசார் தடுத்து நிறுத்திய போது, போலீசாருக்கும்-மாணவர்களுக்கும் இடையே மோதல் ஏற்பட்டது. மாணவர்கள் கற்களை வீசி தாக்கியதை அடுத்து, மாணவர்களை கலைப்பதற்காக போலீசார் தடியடி தாக்குதல் நடத்தி உள்ளனர். இதில் சில மாணவர்கள் காயமடைந்தனர். இச்சம்பவத்தால் கல்லூரி வளாகத்தில் மேலும் பதற்றம் அதிகரித்தது. இதனால் பாதுகாப்பிற்காக மத்திய ரிசர்வ் படை போலீசார் வரவழைக்கப்பட்டுள்ளனர்.தற்போது கல்லூரியில் மத்திய பாதுகாப்பு படையினர் குவிக்கப்பட்டுள்ள நிலையில், கல்லூரியின் நிலை குறித்து ஆய்வு செய்ய 2 நபர் குழு ஒன்றை மத்திய மனிதவள மேம்பாட்டுத் துறை அமைச்சகம் ஸ்ரீநகருக்கு அனுப்பி உள்ளது. மத்திய மனித வள மேம்பாட்டுத்துறை அமைச்சர் ஸ்மிருதி இரானியும் இன்று நேரில் வருவார் என எதிர்பார்க்கப்படுகிறது. இதற்கிடையில், மாணவர்கள் மீது போலீசார் தடியடி நடத்தியதற்கு பிடிபி-பா.ஜ., கூட்டணி அரசு தான் காரணம் என குற்றம்சாட்டியதுடன், மாணவர்கள் மீதான தாக்குதலை உடனடியாக நிறுத்திக் கொள்ள வேண்டும் என டில்லி முதல்வர் கெஜ்ரிவால் கண்டனம் தெரிவித்துள்ளார்.</description>
</news>
