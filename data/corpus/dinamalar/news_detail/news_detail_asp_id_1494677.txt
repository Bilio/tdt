<news>
<headline>நீலகிரியில் மெல்ல அழிகிறது புலி: நடவடிக்கை 'ஜீரோ'</headline>
<description>
ஊட்டி: நீலகிரியில் தொடரும் கடும் வறட்சி மற்றும் மனித செயல்பாடுகளுக்கு, தேசிய விலங்கான புலிகள் பலியாகி வருகின்றன. இதே நிலைமை தொடர்ந்தால், படங்களில் மட்டுமே பார்க்கும், ஒரு விலங்காக புலிகள் மாறி விடலாம்.வன உயிரினங்களின் தண் ணீர் தேவையை பூர்த்தி செய்யும், மாயார் ஆற்றில் தண்ணீர் குறைந்து வருகிறது. ஓம்பெட்டா, மிதுல் வயல், கேமட் உட்பட பல நீர் தேக்கங்களில் நீர் குறைவாக உள்ளது. வனப்பகுதியில் உள்ள, தொட்டிகளில் மட்டும், வனத்துறை நீர் நிரப்புகிறது. இதனால், வன உயிரினங்களுக்கான தண்ணீர் பற்றாக்குறை தொடர்கிறது.தண்ணீர் தேடி கிராமப்புறங்களை ஒட்டிய வனங்களுக்கு, வரும் புலிகளை விஷம் வைத்து கொல்வது அதிகரித்துள்ளது. கடந்த மாதம், 16ம் தேதி, ஊட்டி அருகே, கவர்னர் சோலை பகுதியில், ஒரு புலி விஷம் வைத்து கொல்லப்பட்டது; 19ம் தேதி, கூடலுார் பகுதியில், ஆட்கொல்லி புலி அதிரடிப்படையால் சுட்டு வீழ்த்தப்பட்டது. இம்மாதம், 2ம் தேதி கோத்தகிரி சோலுார் மட்டம் பகுதியில், தேயிலை தோட்டத்தில் ஒரு புலி விஷம் வைத்து கொல்லப்பட்டது. இந்த இரு மாதங்களில் மட்டும், மூன்று புலிகள் கொல்லப்பட்டுள்ளன. இது, தேசிய புலிகள் ஆணைய அதிகாரிகள் மத்தியில் அதிர்ச்சியை ஏற்படுத்தி உள்ளது.'விஷத்தால் கொல்லப்பட்ட புலிகளின், பிரேத பரிசோதனை முடிவுகள் வந்த பின், குற்றவாளிகள் மீது நடவடிக்கை எடுக்கப்படும்' என, வனத்துறை கூறினாலும், பிரேத பரிசோதனை முடிவுகள், எப்போது வரும் என்பது, 'மில்லியன் டாலர்' கேள்வியாக உள்ளது.மாவட்ட வன அலுவலர் பத்ரசாமி கூறுகையில், “நீலகிரியில் அதிகரிக்கும் வறட்சியால், புலி உட்பட பிற விலங்குகள் தண்ணீருக்காகவும், உணவுக்காகவும் கிராமங்களுக்குள் வருகின்றன. இவற்றுக்கு மக்கள் இடையூறு செய்யக் கூடாது; விலங்குகளுக்கு வனப்பகுதியில் தண்ணீர் கிடைக்க, உரிய நடவடிக்கை எடுக்கப்பட்டு வருகிறது. புலிகளின் மரணம் குறித்த விசாரணையும் நடந்து வருகிறது,” என்றார்.</description>
</news>
