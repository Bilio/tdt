<news>
<headline>வேட்பாளர் அறிவிப்பால் அ.தி.மு.க.,வினர்... புலம்பல்! மாற்றம் இருக்கும் என நிர்வாகிகள் நம்பிக்கை</headline>
<description>
கடலுார்:வேட்பாளர் அறிவிப்பால் கடலுார் மாவட்ட அ.தி.மு.க.,வினர் செய்வதறியாமல் புலம்பி வருகின்றனர். மேலும், வேட்பாளர்களை கட்சித் தலைமை மாற்றம் செய்யும் எனவும் நம்பிக்கை கொண்டுள்ளனர்.தமிழகத்தில் 15வது சட்டசபை தேர்தலில் அ.தி.மு.க., சார்பில் போட்டியிடும் வேட்பாளர் பட்டியலை நேற்று முன்தினம் அக்கட்சியின் பொதுச் செயலரான ஜெ., அறிவித்தார். அதில், முன் எப்போதும் இல்லாத வகையில் இம்முறை மொத்தமுள்ள 234 தொகுதிகளில் 227 தொகுதிகளில் போட்டியிடுகிறது. எஞ்சிய 7 தொகுதிகளில் கூட்டணி கட்சியினர் அ.தி.மு.க.,வின் இரட்டை இலை சின்னத்தில் போட்டியிடுகின்றனர்.தமிழகத்தின் அனைத்து தொகுதிகளிலும் எம்.ஜி.ஆரின் சின்னமான இரட்டை இலை சின்னம் போட்டியிடுவதை அறிந்த அ.தி.மு.க.,வினர் எம்.ஜி.ஆர்., செய்ய முடியாத சாதனையை முதல்வர் ஜெ., செய்துள்ளதாக புளகாங்கிதம் அடைந்தனர்.அதே நேரத்தில் கடலுார் மாவட்டத்தில் உள்ள 9 சட்டசபை தொகுதிகளுக்கு அறிவிக்கப்பட்டுள்ள வேட்பாளர்களைக் கண்டு அ.தி.மு.க.,வினர், கட்சித் தலைமை எப்படி இவர்களை வேட்பாளர்களாக அறிவித்தது என புலம்புகின்றனர்.மாவட்டத்தில் உள்ள 9 தொகுதிகளில் கடந்த 2011ம் ஆண்டு தேர்தலில் அ.தி.மு.க., ஐந்து தொகுதிகளிலும், கூட்டணிக் கட்சிகள் நான்கு தொகுதிகளில் போட்டியிட்டு வெற்றி பெற்றது. அ.தி.மு.க., வெற்றி பெற்ற ஐந்து தொகுதிகளில் கடலுார், குறிஞ்சிப்பாடி, புவனகிரி ஆகிய மூன்று தொகுதிகளில் தற்போதைய எம்.எல்.ஏ.,க்களே வேட்பாளர்களாக அறிவிக்கப்பட்டுள்ளனர்.கடந்த தேர்தலில் வெற்றி பெற்ற நெய்வேலி மற்றும் காட்டுமன்னார்கோவில் தொகுதிகளின் வேட்பாளர்கள் மாற்றப்பட்டுள்ளனர். அதில், நெய்வேலியில் தற்போதைய குறிஞ்சிப்பாடி எம்.எல்.ஏ.,வாக உள்ள சொரத்துார் ராஜேந்திரனின் தம்பி ராஜசேகர் வேட்பாளராக அறிவிக்கப்பட்டுள்ளார். கட்சியில் ஏராளமான நிர்வாகிகள் உள்ள நிலையில், ஒரே குடும்பத்தைச் சேர்ந்த சகோதரர்களுக்கு அதுவும் பக்கத்து, பக்கத்து தொகுதிகள் ஒதுக்கியிருப்பதும்; அதேபோன்று, பண்ருட்டி தொகுதிக்கு பண்ருட்டி சேர்மன் பன்னீர்செல்வத்தின் மனைவி சத்யா வேட்பாளராக அறிவிக்கப்பட்டுள்ளனர். கணவர் சேர்மனாக உள்ள தொகுதிக்கு அவரது மனைவியை வேட்பாளராக கட்சித் தலைமை அறிவித்துள்ளது புரியாத புதிராக உள்ளது எனவும்; மேலும், சேர்மன் பன்னீர்செல்வத்தின் செயல்பாட்டால் அ.தி.மு.க., மீது மக்கள் வெறுப்பு கொண்டுள்ளனர். இந்த நிலையில் அவரது மனைவியையே வேட்பாளராக அறிவித்தால் எப்படி மக்களை சந்தித்து ஓட்டு கேட்பது என புலம்புகின்றனர். அதே நேரத்தில், கட்சியின் மூத்த நிர்வாகிகள் சிலரோ, மேலும் சில கட்சிகள் கூட்டணியில் இணைய உள்ளது. அவர்களுக்கு தொகுதிகள் ஒதுக்கிட வசதியாக முதல்வர் ஜெ., அ.தி.மு.க., போட்டியிடும் 227 தொகுதி களில் சிலவற்றில் 'டம்மி' வேட்பாளர்களை அறிவித்துள்ளார். உதிரி கட்சி கள் இணைந்தால் டம்மி வேட்பாளர்களை நீக்கி விட்டு, கூட்டணி கட்சிக்கு தொகுதி ஒதுக்கப்படும். அதனால், மாவட்டத் தில் சில தொகுதிகளில் வேட்பாளர் மாற்றம் இருக்கும் என உறுதியாக நம்புவதாக கூறுகின்றனர்.</description>
</news>
