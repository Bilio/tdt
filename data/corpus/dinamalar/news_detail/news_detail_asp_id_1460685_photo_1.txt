<news>
<headline>வடசேரி ரச வடை</headline>
<description>
வருடாந்திர புத்துணர்வு முகாமிற்காக, சென்னையிலிருந்து வந்திருந்த மருமகனோடும், அவனது ஐ.டி., நண்பர்களோடும் நானும் இணைந்திருந்தேன். இயற்கையின் 'ஏசி'யில், ஜில்லென்று இருந்தது நாகர்கோவில். அலுவலகம் தந்த ஒரு வருட அலுப்பை, 'திற்பரப்பு' அருவியில் கரைத்து கொண்டிருந்த மருமகனிடம், 'எருமை மாதிரி ரொம்ப நேரம் தண்ணிக்குள்ளே நிற்காதே; மூச்சு முட்டிரப் போகுது' அருவியில் இருந்து வெளியே வந்தபடியே கத்தினேன். எதையும் காதில் வாங்கிக் கொள்ளாமல், அருவியின் அரவணைப்பில் இருந்தவனுக்கு, அலுவலகத்தை ஞாபகப்படுத்தியது, 5 மணி பசி. 'மாமா... இந்த ஊரு ஸ்பெஷல் என்னன்னு கண்டுபிடிச்சிட்டியா?' அருவியில் இருந்து வெளியே வந்த மருமகன், என்னை சீண்டினான். 'மாப்ளே... ஆபிஸ்ல ஆமை வடை, உளுந்த வடைதானே சாப்பிட்டிருப்பே; வா... இன்னைக்கு 'ரச வடை' வாங்கித் தர்றேன்' பந்தாவாய், அவர்களை வடசேரிக்கு அழைத்து வந்தேன்.'இங்கே ரச வடை...' முகவரி தேடிய என் வாக்கியம் முடிவதற்குள், 'இங்க இருந்து நேரா காமாட்சி அம்மன் கோவில் தெருவுக்குப் போங்க. அங்க கிருஷ்ணன் கடைன்னு இருக்கும். கடை எங்க இருக்குன்னு தேடுறதுக்கு, உங்களுக்கு ஒண்ணும் சிரமம் இருக்காது. ஏன்னா, அந்த தெருவுலேயே, அந்த கடை முன்னாடி தான் கூட்டம் அதிகமாக இருக்கும். கடை ஒண்ணும், அவ்வளவு பெருசா இருக்காது; ஒரு சின்ன தள்ளுவண்டி தான் கடை! ஆனா, ரசமும் வடையும் அவ்ளோ ருசியா இருக்கும். 20 வருஷமா, அந்த தெருவுக்கு, அந்த கடையும் ஒரு அடையாளம். ரசத்துல ஊறின பருப்பு வடையும், காரமான ரசமும் சாப்பிட்டு பாருங்க, நீங்க மதியம் சாப்பிட்ட சாப்பாடு, 'பட்'டுன்னு செரிமானமாயிடும்!' மூச்சு விடாமல் சொல்லி முடித்தார் உள்ளூர்வாசி.கமகமக்கும் ரச வடை: நல்லா ஊற வச்ச கடலைப் பருப்போடு, வத்தல், இஞ்சி, சின்ன வெங்காயம், கறிவேப்பிலையை சேர்த்து, சந்தனம் மாதிரி மையா அரைச்சு, சின்ன சின்ன வடையா தட்டி சுட்டு எடுத்துக்கணும். அதை அப்படியே, கொதிக்கிற ரசத்துல போட்டு ஊற வைச்சா, 'கமகம' ரசவடை தயார். ரசத்துல ஊறுற நேரத்தைப் பொறுத்து தான், ருசி தூக்கலா இருக்கும்!ருசியின் ரகசியம்: 'எங்க ஊருக்கு பக்கமா கேரளா இருக்கிறதால, ரசத்துக்கான நல்ல மிளகை அங்க இருந்து மொத்தமா வாங்கிட்டு வந்திருவேன். அதுக்கப்புறம், கொத்தமல்லி, வத்தல், சீரகம் எல்லாம் தரமானதா பயன்படுத்துறேன். ரசத்துக்கான புளியோட, கொஞ்சமா சேர்க்கப்படுற எலுமிச்சை சாறும், ரசத்துக்கான ருசிக்கு முக்கிய காரணம்!' வடை ருசிக்க காரணமான, ரச ருசியின் ரகசியத்தை, ரசித்துச் சொன்னார் உரிமையாளர் கிருஷ்ணன்.என்ன விலை?: எத்தனை முறை கேட்டாலும் கிடைக்கும் காரமான ரசத்துடன், 2 வடை கொண்ட கிண்ணம் 8 ரூபாய்.சோத்துமூட்டை: வீட்டுல ரசத்தைப் பார்த்தாலே, 1 கிலோ மீட்டர் ஓடிப் போறவன் நான். இங்க, 2 வடைக்கு மூணு கிண்ணம் ரசம் வாங்கி குடிச்சேன். ஸ்பூனால வடையை தொடுறப்போ, வெண்ணெய்யை தொடுற மாதிரி இருந்துச்சு; ரசத்துல ஊறின வடை, அம்புட்டு மென்மை! ரசத்துல ஊறின வடை, தொண்டை குழிக்குள்ளே சாறோட இறங்குறப்போ, ப்ப்ப்பா... எம்பூட்டு ருசி!இடம்: கிருஷ்ணன் கடை, வடசேரிபோன்: 90438 00949நேரம்: மாலை 5:00 - இரவு 10:00 மணி</description>
</news>
