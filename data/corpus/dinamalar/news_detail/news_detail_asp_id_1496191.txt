<news>
<headline>ஊராட்சிகள் குப்பையை பெருங்குடியில் கொட்ட அறிவுரை</headline>
<description>
சென்னை:மேடவாக்கம், கோவிலம்பாக்கம் ஊராட்சிகளில் சேகரமாகும் குப்பையை, பெருங்குடி குப்பை கிடங்கில் கொட்ட, தென்மண்டல தேசிய பசுமை தீர்ப்பாயம் அறிவுறுத்தியுள்ளது.'மேடவாக்கம் ஊராட்சி நிர்வாகம், அப்பகுதியில் உள்ள சிற்றேரியில் குப்பை கொட்டி வருகிறது. ஏரியில் குப்பை கொட்ட தடை விதிக்க வேண்டும்' என,  சென்னையை சேர்ந்த எஸ்.பி.சுரேந்திரநாத் கார்த்திக் என்பவர், தென்மண்டல தேசிய பசுமை தீர்ப்பாயத்தில் வழக்கு தொடர்ந்தார்.'ஏரியில் குப்பை கொட்டவில்லை' என, மேடவாக்கம் ஊராட்சி நிர்வாகம் மறுத்தது. இதனால், ஏரிக்கு அருகில் உள்ள, கோவிலம்பாக்கம் ஊராட்சி நிர்வாகம், வழக்கில் பிரதிவாதியாக சேர்க்கப்பட்டது.இந்த வழக்கு, நீதிபதி பி.ஜோதிமணி, உறுப்பினர் பி.எஸ்.ராவ் ஆகியோர் அடங்கிய அமர்வு முன், நேற்று விசாரணைக்கு வந்தது.அப்போது, 'மேடவாக்கம் ஊராட்சியில், தினமும், 2 டன் குப்பை சேகரமாகிறது. அதை சிற்றேரி அருகில் கொட்டி வந்தோம். தீர்ப்பாய உத்தரவை அடுத்து, கடந்த ஆறு மாதங்களாக, அங்கு கொட்டவில்லை' என, மேடவாக்கம் ஊராட்சி தலைவர் விளக்கம் அளித்தார்.அந்த இடமும், நீர்நிலை பகுதி தான் என, மனுதாரரின் வழக்கறிஞர் கவுஷிக் சர்மா நீதிபதிகளிடம் கூறினார்.இதையடுத்து நீதிபதிகள் பிறப்பித்த உத்தரவு:சென்னை மாநகராட்சியிடம் அனுமதி பெற்று, மேடவாக்கம், கோவிலம்பாக்கம் ஊராட்சிகளில் சேகரமாகும் குப்பையை, பெருங்குடி குப்பை கிடங்கில் கொட்ட வேண்டும்.இவ்வாறு, உத்தரவிட்ட நீதிபதிகள், வழக்கு விசாரணையை, மே, 5ம் தேதிக்கு ஒத்திவைத்தனர்.</description>
</news>
