<news>
<headline>சீட்டும் போச்சு... வேலையும் போச்சு...: புலம்பும் 'மாஜி' போலீஸ் உதவி கமிஷனர்</headline>
<description>
சேலம்: அ.தி.மு.க.,வில் சீட் கிடைக்காததால், மாஜி போலீஸ் உதவி கமிஷனர், தன் ஆதரவாளர்களிடத்தில் புலம்பி வருகிறார்.சேலம், சூரமங்கலம், குற்றப்பிரிவு உதவி கமிஷனராக இருந்தவர் கணேசன். அ.தி.மு.க.,வின் விசுவாசியாக, தன்னை அடையாளம் காட்டிக்கொண்டார். சட்டசபை தேர்தலில், அ.தி.மு.க., சார்பில் போட்டியிட எண்ணி, சென்னையில் வெள்ளம் பாதித்த பகுதிகளில், அ.தி.மு.க., வேட்டியுடன் மீட்பு பணியில் ஈடுபட்டார். அப்போது, இந்த செய்தி ஊடகங்களில் அதிகம் பேசப்பட்டன. இதனால், தேர்தலில் போட்டியிட வாய்ப்பு கிடைக்கும் என, நம்பி இருந்தார். இந்த நிலையில், கடந்த பிப்ரவரியில் விருப்ப ஓய்வு பெற்று, சேலம் தெற்கு மற்றும் நன்னிலம் தொகுதியில் சீட் கேட்டு விண்ணப்பித்திருந்தார். தெற்கு தொகுதியில் சீட் கேட்டு விண்ணப்பித்ததால், எம்.கே.செல்வராஜ் மற்றும் ஏ.சி., இடையே மோதல் ஏற்பட்டது. இந்த நிலையில், கடந்த, 4ம் தேதி, அ.தி.மு.க., வேட்பாளர் பட்டியல் வெளியானது. அதில், ஏ.சி., பெயர் இல்லாதது, அவருக்கு கடும் அதிர்ச்சியை அளித்தது. அ.தி.மு.க.,வை நம்பி, விருப்ப ஓய்வு பெற்றதால், வேலையும் போய், சீட்டும் கிடைக்காமல், ஏ.சி., தனது ஆதரவாளர்களிம் புலம்பி தவிக்கிறார்.</description>
</news>
