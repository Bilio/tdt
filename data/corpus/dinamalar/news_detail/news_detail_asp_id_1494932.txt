<news>
<headline>நத்தம் அருகே சிலைவைக்க முயற்சி; கல்வீச்சில் 3 போலீசார் காயம்: 12 பேர் கைது</headline>
<description>
செந்துறை: திண்டுக்கல் மாவட்டம் நத்தம் அருகே செந்துறை பகுதியில் அனுமதியின்றி சிலை வைக்க முயன்ற வழக்கில் 12 பேரை போலீசார் கைது செய்தனர்.செந்துறை அருகே மலைவிநாயகம்பட்டியில் நேற்று   இரவு முத்துமாரியம்மன் கோயில் திருவிழா நடந்தது. அன்று இரவு அதே பகுதியில் குறிப்பிட்ட சமுதாயத்தை சேர்ந்த ஒரு சங்கத்தினர், அனுமதியின்றி சிலை வைக்க முயன்றனர். தகவலறிந்த சிரங்காட்டுப்பட்டி வி.ஏ.ஓ., நத்தம் போலீசாரிடம் புகார் செய்தார்.சம்பவ இடத்திற்கு சென்ற போலீசார் சிலை வைப்பதை தடுத்தனர். போலீசாருக்கும் சிலை வைப்போருக்கும் தள்ளு முள்ளு ஏற்பட்டது. இந்த நேரத்தில் மின்சாரம் தடைபட்டதால் நிலவரம் கலவரமானது. இருட்டை பயன்படுத்தி சிலர் போலீசார் மீது கல் வீசினர். நிலைமையை கட்டுப்படுத்த போலீசாரும் தடியடியில் இறங்கினர். டி.எஸ்.பி., கும்மராஜா, ஏ.டி.எஸ்.பி., சீனிவாசன், நத்தம் இன்ஸ்பெக்டர் பார்த்திபன் சம்பவ இடத்திற்கு சென்று விசாரித்தனர்.காயமடைந்த சிறப்பு போலீஸ் பிரிவை சேர்ந்த சுதர்சன், சதாம்உசேன், ராமகிருஷ்ணன் ஆகியோர் திண்டுக்கல் அரசு மருத்துவமனையில் அனுமதிக்கப்பட்டனர். இது தொடர்பாக 40 பேர் மீது வழக்குப்பதிவு செய்த நத்தம் போலீசார், கொரசினம்பட்டியை சேர்ந்த பாலுச்சாமி, மலைவிநாயகம்பட்டியை சேர்ந்த சுப்பையா உள்ளிட்ட 12 பேரை கைது செய்தனர். அப்பகுதியில் மேலும் பிரச்னை ஏற்படாமல் இருக்க போலீசார் பாதுகாப்பில் ஈடுபட்டுள்ளனர்.</description>
</news>
