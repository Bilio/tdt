<news>
<headline>பா.ஜ.,வில் மூத்த தலைவர்கள் ஓரங்கட்டப்படுகிறார்களா ?</headline>
<description>
லோக்சபா தேர்தலில் பெரிய வெற்றி பெற்று பா.ஜ., முதன்முறையாக தனிப்பெரும்பான்மையுடன் ஆட்சி அமைத்தது. கட்சி ஆரம்பித்த காலத்தில் வளர்ச்சிக்காக பாடுபட்ட பல மூத்த தலைவர்கள் உள்ளனர். அவர்களில் முக்கியமானவர்கள் முன்னாள் பிரதமர் வாஜ்பாய், அத்வானி மற்றும் முரளி மனோகர் ஜோஷி. இவர்கள் பா.ஜ.,வின் பார்லிமென்ட் குழுவிலிருந்தும் விடுவிக்கப்பட்டுள்ளனர். 
நரேந்திர மோடி பிரதமராக பதவியேற்றதிலிருந்து அதிகாரம் அனைத்தையும் தன் வைத்திருக்கிறார். மூத்த தலைவர்களின் இடையூறு இருக்கக் கூடாது என நினைக்கிறார். அதனால் தான் மூத்த தலைவர்கள் அதிகார மையத்திலிருந்து ஓரங்கட்டப்படுகிறார்கள் என தனியார் ஆங்கில தொலைக்காட்சி சேனலில் கலந்துரையாடல் நடந்தது. இதில் காங்., கட்சி செய்தி தொடர்பாளர் மணீஸ் திவாரி, முன்னாள் காங்., எம்.பி., பி.சி.சாக்கோ ஆகியோர் கருத்து தெரிவித்தனர். கலந்துரையாடலை செய்தியாளர் கரண் தாபர் தொகுத்து வழங்கினார்.
கரண் தாபர்: தற்போது பா.ஜ.,வில் மூத்த தலைவர்கள் எங்கு இருக்கிறார்கள் என்றே தெரியவில்லை. அதிகாரம் கொண்ட பார்லிமென்ட் குழுவிலிருந்து அவர்கள் ஓரங்கட்டப்பட்டுள்ளனர். மூத்த தலைவர்களின் இடையூறு இருக்கக் கூடாது என அரசு நினைக்கிறது. முன்னாள் பிரதமர் வாஜ்பாயை பொறுத்தவரை, உடல்நிலை காரணமாக ஒதுங்கி இருக்கிறார் என வைத்துக் கொள்ளலாம். அத்வானி போன்ற தலைவர்களுக்கு அதிகாரமில்லாத பதவிகளே வழங்கப்பட்டுள்ளன. பா.ஜ.,வின் இந்த முடிவு சரியானதா.
மணீஸ் திவாரி: பா.ஜ.,வை பொறுத்தவரை மூத்த தலைவர்கள் யோசனை இடையூறை ஏற்படுத்தும் என கருதுகின்றனர். இதனால் அவர்களை ஓரங்கட்டப் பார்க்கின்றனர். இப்போதுள்ள தலைவர்களுக்கும் நாளை இதே நிலை தான் ஏற்படும் என்பதை நினைவில் வைத்துக் கொள்ள வேண்டும். காங்., மீதான அதிருப்தி காரணமாக பா.ஜ., ஆட்சியை பிடித்தது. இதனால் தற்போது அதிகாரத்தில் இருப்பவர்கள் அதிகமாக ஆடக்கூடாது.
பி.சி.சாக்கோ: மூத்த தலைவர்கள் ஓரங்கட்டப்படுவது சரியான நடைமுறை அல்ல. அவர்களின் ஆலோசனை எப்போதும் தேவைப்படும். மோடி பிரதமர் வேட்பாளராக அறிவிக்கப்படுவதற்கு அத்வானி எதிர்ப்பு தெரிவித்தார். இதனால் இருவருக்குள்ளும் மனக்கசப்பு ஏற்பட்டது. முரளி மனோகர் ஜோஷி பா.ஜ.,வின் தேசிய தலைவராக 1991-93 வரை இருந்தார். அவரது நிலையும் தற்போது கேள்விக்கு உரியதாகியுள்ளது. மொத்தத்தில் மூத்த தலைவர்களுக்கு பா.ஜ.,வில் மரியாதை இல்லை என்பது தெளிவாக தெரிகிறது.</description>
</news>
