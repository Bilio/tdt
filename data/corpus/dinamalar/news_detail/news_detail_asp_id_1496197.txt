<news>
<headline>பாக பொறுப்பாளர் பணியில் குற்றப் பின்னணி உள்ளோர்</headline>
<description>
சென்னை:பெரம்பூர் தொகுதியில், அ.தி.மு.க., பாக பொறுப்பாளர் பணி, குற்ற பின்னணி உள்ளோருக்கு வழங்கப்பட்டுள்ளதால், அக்கட்சியினர் அதிருப்தியடைந்துள்ளனர்.ஒவ்வொரு தொகுதியிலும், தேர்தல் பணிகளை மேற்கொள்ள, பாக பொறுப்பாளர்கள் நியமிக்கப்படுகின்றனர். அவர்கள், வாக்காளர் சீட்டு வழங்குதல், தேர்தல் பிரசாரம் மேற்கொள்ளுதல், பணப் பட்டுவாடா உள்ளிட்ட பணிகளை மேற்கொள்கின்றனர். அ.தி.மு.க.,வில், பெரம்பூர் தொகுதியில், 287 பாகங்கள் உள்ளன. அவற்றில், ஒரு பாகத்திற்கு, 20 பேர் பாகப் பொறுப்பாளர்களாக நியமிக்கப்பட்டனர்.அவர்களில், குற்ற பின்னணி உள்ளோருக்கும் வாய்ப்புகள் வழங்கப்பட்டுள்ளதாக, கட்சியினர் புலம்புகின்றனர்.இதுகுறித்து அ.தி.மு.க., அதிருப்தி நிர்வாகி ஒருவர் கூறியதாவது:பெரம்பூர் தொகுதி, கொடுங்கையூர், 35வது வார்டு, இமானுவேலுக்கு, பாக பொறுப்பாளர் பணி வழங்கப்பட்டுள்ளது. அவர், சிறார் பாலியல் வன்கொடுமை சட்டத்தில் சிறை சென்றவர். அவர் மீது கொலை முயற்சி வழக்கும் உள்ளது.  கொடுங்கையூர், ரவுடி இ.பாபுவுக்கு பாக பொறுப்பாளர் பணி வழங்கப்பட்டுள்ளது. அவர், கட்ட பஞ்சாயத்து, கந்து வட்டி வசூலில் ஈடுபட்டுள்ளார். மேலும், அவர்  மீது திருட்டு வழக்குகளும் உள்ளன. குற்ற பின்னணி உள்ளோருக்கு பொறுப்புகள் வழங்கப்பட்டுள்ளதால், உண்மையான விசுவாசிகள், கட்சி பணியில் இருந்து ஒதுங்கி நிற்கும் சூழல் உருவாகி உள்ளது. இவ்வாறு அவர் கூறினார்.</description>
</news>
