<news>
<headline>செல்லம் தான்; ஆனால் சொல்லிக் கொடுங்க!</headline>
<description>
ஒப்புக் கொள்கிறேன், பெண்களுக்கான முக்கியத்துவம் இந்த உலகில் போதுமான  அளவு இல்லை என்று! படிப்பறிவு, பெண்களை முன்னேற்றும் என, பாரதி பாடி  வைத்தது நம் மனதில் நன்கு ஏறி விட்டது; அதை பின்பற்றி வருகிறோம் என்பதையும்  ஒப்புக் கொள்கிறேன். இப்போதெல்லாம், வசதி குறைந்த குடும்பங்களில் கூட, பெண்களைப் படிக்க  வைக்க, வெளியூரில் ஹாஸ்டலில் தங்க வைக்க, பெற்றோர் முன் வருகின்றனர் என்பது,  மனநிறைவைத் தரும் விஷயம். ஆனால், அதற்கு மேல்?'பாப்பா... இங்கே என்னைப் பாரு... கண்ணுல மையி வச்சி, கூடவே திருஷ்டிப் பொட்டும் வைக்கலேன்னா, வெளியார் கண்ணு பட்டுரும்...''அடடடா... சிரிப்பைப் பாரு... கொள்ளை அழகு...'- இது, சிறு குழந்தையின் எதிரிலேயே, அதைப் புகழ்ந்து பரவசம் கொள்வது!'ஏடி... இப்படி, 'கருகரு'ன்னு நீட்டமா வளர்ந்துருக்குற தலைமுடியை,  பிரிச்ச மேனிக்கு அலைய விடுறயே உம் பொண்ணை... பார்க்குறவங்க கண்ணே  பட்டுரப்  போகுது...''பாப்பா... உன் கலருக்கு இந்த நெற சுரிதாரு  நல்லா இருக்கும்... கொஞ்சம் மாடர்னா இருக்கும்... எதிர்வீட்டு  :அங்கையற்கண்ணி எங்கிட்டே வந்து அலட்டிக்கிறா; அவ பொண்ணு ஜீன்சு தான்  போடுறான்னு... உனக்கும் ஒண்ணு என்ன... ரெண்டு செட்டு வாங்கித் தரேன்  செல்லம்...'- இது, டீன் ஏஜ் பெண்களிடம். யார் சொல்வர் என்று புரிகிறதல்லவா! குழந்தையின் தாய் தான்!இப்படியாக  வளர்க்கப்படும் பெண்ணின் கவனம் முழுக்க, தன்னை அழகுபடுத்திக் கொள்வதிலும்,  புறத் தோற்றத்தில், மற்ற பெண்களிடமிருந்து தன்னைத் தனியாய் காட்டிக் கொள்ள  வேண்டும் என்பதில் மட்டும் தான் இருக்கிறது; நாளடைவில், அதீதமாய்  அலங்காரம் செய்து கொள்ளவும் செய்கிறது.இத்தகைய அதீத அலங்காரம், 'உயிர்  பெருக்குதல்' என்ற இயற்கைப் படைப்பின் அடிப்படையான உடல் கிளர்ச்சியின்  அங்கமாக மாறுவதை உணரும் திறன் கூட, இவளுக்கு இருப்பதில்லை; இத்தகைய  அலங்காரத்தால் ஈர்க்கப்பட்டு, தன்னை நாடும் ஆண்களைக் குறை சொல்கிறாள்;  தேவையில்லாத பிரச்னைகளுக்கு உள்ளாகிறாள். ஆனால், ஒரு ஆண், இப்படி வளர்க்கப்படுவதில்லை.எப்படி  வளர்கிறான் தெரியுமா? குழந்தை பருவத்தில், தந்தையின் மடியில் அமர்ந்தபடி,  அவர் படிக்கும் செய்தித் தாளில் படங்களைப் பார்க்கும்;  தந்தையின்  பேச்சுக்களை கவனிக்கும்; அவர் போலவே, செய்திச் சேனல்கள் பார்க்கும்.டீன் ஏஜ் பருவத்தை எட்டும் வரை, தன்னை அழகுபடுத்திக் கொள்ள ஆர்வம் இருக்காது; நாட்டு நடப்பை அறிய ஆர்வம் கொள்ளும்.வளர்க்கும் முறையில் காட்டப்படும் இந்த வித்தியாசம், ஒரு பெண்ணின் அறிவு வளர்ச்சியிலும், வித்தியாசத்தை ஏற்படுத்தி விடுகிறது. கல்லுாரியில்  படிக்கும் ஒரு பெண்ணிடம், 'உங்கள் ஊர் கவுன்சிலர் யாரும்மா?' எனக்  கேட்டுப் பாருங்கள்; 'தெரியாது' என பதில் வரும். ஒரு கல்லுாரி மாணவனிடம்  கேட்டுப் பாருங்கள், 'டாண்' என பதில் வரும். அம்மாக்களுக்கே நாட்டு நடப்பு தெரியாதபோது, பெண் குழந்தைக்கு எப்படி அதில் ஆர்வம் இருக்கும்?  இப்போதைய  சிறுமியருக்கு, வீட்டு வேலைகளைக் கூட பெற்றோர் கற்றுக் கொடுப்பதில்லை; 'அது அவள் தலையெழுத்தில்லை' என்று சொல்கின்றனர். ஆக,  உடை, அலங்காரம்,  சாப்பாடு - சாப்பிட மட்டுமே, சினிமா ஆகியவற்றில் நாட்டம் கொண்டு, மற்ற  விஷயங்களில், 'மக்கு' பட்டம் கட்டிக் கொள்ளும் அவல நிலைக்குத்  தள்ளப்படுகிறாள்; அவளே இதை அறிவதில்லை என்பது தான் வேதனை! கடந்தாண்டு,  அரசு நடத்திய, பிளஸ் 2 பொதுத் தேர்வில், பெண்களில், 93.04 சதவீதத்தினர்  தேர்ச்சி பெற்று அசர வைத்தனர். ஆண்டுக்காண்டு, பெண்களின் பள்ளித் தேர்ச்சி  சதவீதம் அதிகரித்தபடி இருப்பது உண்மை தான்; பொறியியல் முதல், மருத்துவம்  வரை, பாட ரீதியாகக் கற்றுத் தேர்வதெல்லாமும் உண்மை தான்.ஆனால், இவர்களில் எத்தனை பேருக்கு,  தன் பகுதி கவுன்சிலர் பெயரோ, தன் தொகுதி, எம்.எல்.ஏ.,வையோ தெரிந்திருக்கும்?பார்லி.,யில், பெண் எம்.பி.,க்களில் எத்தனை பேர், தங்கள் தொகுதிகளில் நிலவும் பிரச்னைகள் குறித்து அறிந்துள்ளனரோ தெரியவில்லை.எத்தனை  பேருக்கு, முன்னாள் பிரதமர் இந்திரா போன்ற ஆளுமை உள்ளது? அவ்வளவு  வேண்டாம்... மனித வள மேம்பாட்டுத் துறை அமைச்சர் ஸ்மிருதி இரானி போல  பேசவாவது தெரிந்திருக்க வேண்டும் அல்லவா!எனவே, 'உங்களைச் சுற்றி,  உங்கள் ஊரில், உங்கள் மாநிலத்தில், உங்கள் நாட்டில் நடக்கும் விஷயங்களில்,  நீங்கள் பெற்ற மகளுக்கு ஆர்வத்தை ஏற்படுத்துங்கள்; அப்போது தான்,  ஓட்டு  போடும் வயதை அவள் எட்டும்போது, மதிநுட்பத்துடன் ஆராய்ந்து, முடிவெடுக்க  முடியும். 33 சதவீதமோ, 50 சதவீதமோ ஒதுக்கீடு கேட்டுப் பெற அவசியம்  இல்லாமல், 'நோ நான்-சென்சிக்கல் உமன்' என்ற கம்பீரத்துடன், தாமாகவே அரசு,  அரசியல், நிர்வாகம் என, பல விஷயங்களிலும், 'பட்டை'யைக் கிளப்புவாள்' என,  பெற்றோரிடம் கோரிக்கை வைக்கவே இத்தனை கதை.வேலை கேட்டு விண்ணப்பிக்கும்  பல பெண்களிடம் நேரிடையாகப் பேசியபோது ஏற்பட்ட அனுபவத்தில் எழுந்த ஆதங்கம்  தான், இப்படி எழுத வைத்து விட்டது!- பா.பானுமதி -முதன்மை செய்தி ஆசிரியர், தினமலர்banumathi@dinamalar.in</description>
</news>
