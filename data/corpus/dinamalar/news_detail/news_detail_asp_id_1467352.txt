<news>
<headline>மகா சிவராத்திரி: தென்னிந்தியாவில் சிவன் - தென்கைலாய வரலாறு!</headline>
<description>
வெள்ளியங்கிரி மலை... சிவனின் உறைவிடமான கைலாயத்திற்கு இணையாக, நம் தமிழ்நாட்டில் இருக்கும் சக்திவாய்ந்த இடம் இது. தென் கைலாயம் எனப் போற்றப்படும் சிவன் வாழ்ந்த மலை இது. அந்த ஆதியோகியாம் சிவனே இம்மலையில் சில காலம் வாழ்ந்தார்!
பாரதத்தின் வடக்குப் பகுதியில் இருந்த சிவன், தென்பகுதி நோக்கி வரவேண்டிய சூழ்நிலை ஏற்பட்டது. அந்தச் சூழ்நிலை என்னவெனில்... தென்முனையில் வாழ்ந்துவந்த ஒரு மங்கை சிவனை திருமணம் செய்ய விரும்பினாள். அவள் பெயர் புண்யாக்ஷி.
யோகத்தில் கைதேர்ந்து விளங்கிய அவள், அருள்வாக்கு சொல்லும் சக்தியும் பெற்றிருந்தாள். சிவனுக்கு ஏற்றார் போல் தன்னை மாற்றிக்கொண்டு, எப்படியும் சிவனையே மணந்திட வேண்டும் என்ற எண்ணத்தில் உறுதியாக இருந்தாள். அதற்காக ஒருநாளை தன் மனதில் குறித்துக்கொண்டு, "அன்றைய சூரிய உதயத்திற்கு முன் அவர் என்னை திருமணம் செய்யாவிட்டால், நான் என் உடலைத் துறப்பேன்," என்று தனக்குள் சபதம் ஏற்றாள். இதை அறிந்த சிவன், தென்னிந்தியாவை நோக்கி அவசரமாகப் புறப்பட்டார்.
அதே நேரத்தில், புண்யாக்ஷி வசித்திருந்த கிராமத்தின் பெரியவர்கள் ஒன்று கூடினர். புண்யாக்ஷி சிவனை மணந்தால், சிவனுடன் அவளும் வடக்கே போய்விடுவாள் என்றும், அதன்பின் அவளின் அருள்வாக்கு தங்களுக்குக் கிடைக்காமல் போய்விடும் என்றும் அவர்கள் வருந்தினர். இதனால் எப்படியாவது அத்திருமணத்தை தடுக்கவேண்டும் என்று முடிவுசெய்து, அதற்கான செயலிலும் இறங்கினர்.
புண்யாக்ஷி இருந்த இடத்திற்கு மிக அருகில் சிவன் வந்தபோது, அவர்கள் ஒரு பொய்யான விடியலை உண்டு செய்தனர். ஒரு பெரும் கற்பூரக் குவியலைப் பற்றவைத்து, அதை கொழுந்துவிட்டு எரியச் செய்தனர். அதிலிருந்து வெளிப்பட்ட ஒளிக்கற்றைகளை விடிகாலைப் பனி பன்மடங்காகப் பிரதிபலிக்க, அதன் தாக்கம் சூரிய உதயம் போல் தோன்றத் துவங்கியது.
"ஒவ்வொரு மனிதனும் தனக்குள் ஒரு மலர் போல் மலர்ந்து, அன்பிலும் பரவசத்திலும் வெடித்துச் சிதற வேண்டும். அப்படி ஓர் உலகம் உருவாவதை நோக்கி நாம் உழைப்பதற்கான நேரம் இது." 
- சத்குரு
சிவன் அவ்விடத்திற்கு மிக அருகில் இருந்தார். ஆனால், இந்தப் பொய்யான விடியலை பார்த்தவர், சூரியன் உதித்துவிட்டது என்றெண்ணினார். இத்தனை முயன்றும் நேரத்திற்கு வரமுடியவில்லையே, புண்யாக்ஷியின் விருப்பத்தை நிறைவேற்ற முடியவில்லையே என்ற ஆதங்கத்துடன் வந்த வழியே திரும்பினார். சிவன் வரவில்லை என்பதைக் கேட்ட புண்யாக்ஷியோ ஆவேசப்பட்டாள். மனம் நொடிந்துப் போனாள். அவள் கைதேர்ந்த யோகியும் ஆதலால், நிலப்பரப்பின் எல்லைக்குச் சென்று, நின்றபடியே தன் உடலைத் துறந்தாள். இன்றும் கூட தமிழ்நாட்டின் தென்கோடியில், "கன்னியாகுமரி"யாக, நின்ற நிலையில் அவள் சித்தரிக்கப்பட்டிருக்கிறாள்.
வந்த வழியே திரும்பிச் செல்ல ஆரம்பித்த சிவனோ, சரியான நேரத்தில் தான் வரமுடியாமல் போனதை எண்ணி மனம்நொந்தார். வெள்ளியங்கிரி மலையைப் பார்த்தவர், அதன் உச்சியில் ஏறி அமர்ந்து கொண்டார். இவ்விடம் சிவன் வாழ்ந்த மற்ற இடங்களைப் போல் இல்லை. இங்கு முற்றிலும் மாறுபட்ட சக்தி அதிர்வுகள் நிறைந்திருக்கிறது. காரணம், தன் மீதே கோபமான மனநிலையில் அவர் இங்கு பல நாட்கள் தங்கினார். தனது மனநிலை சாந்தமடைந்த பிறகே, அங்கிருந்து கிளம்பினார். அவர் அங்கிருந்து கிளம்பினாலும், தன் சக்தியை அம்மலையில் விட்டுச்சென்றார்.
ஆயிரமாயிரம் ஆண்டுகளாக ஞானமடையும் தாகத்தோடு இங்கு வந்தவர்கள் எல்லாம், சிவன் இங்கு விட்டுச்சென்ற சக்தியை உள்வாங்கி, அதை தங்கள் வளர்ச்சிக்குப் பயன்படுத்தினர். இம்மலையிலிருந்து வந்த யோகிகளும் சித்தர்களும் மிக மிக வித்தியாசமானவர்கள். மிக உக்கிரமான, மிகத் தீவிரமான மனிதர்கள். இம்மலையில் வாழ்ந்து சென்றுள்ள மனிதர்களைக் கண்டால் தேவர்களும் கூடப் பொறாமை கொள்வர்! அப்படிப்பட்ட கண்ணியமும், பெருந்தன்மையும், மேன்மையும் கொண்ட உன்னதமான உயிர்கள் இம்மலையில் வாழ்ந்திருக்கிறார்கள். இந்த உயர்ந்த உயிர்கள், தம் ஞானத்தை எல்லாம் இம்மலையில் சக்திவடிவில் பதித்துச் சென்றார்கள். அப்படி அவர்கள் விட்டுச் சென்றிருக்கும் ஞானம், காலத்திற்கும் அழியாது.</description>
</news>
