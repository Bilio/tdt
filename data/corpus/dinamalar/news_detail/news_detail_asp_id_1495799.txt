<news>
<headline>தி.மு.க., தே.மு.தி.க.,  நிர்வாகிகள் கைது</headline>
<description>
ராமநாதபுரம்: ராமநாதபுரம் பழைய பஸ்ஸ்டாண்ட் அருகே தி.மு.க., நகர செயலாளர் கார்மேகம், தே.மு.தி.க., நகர செயலாளர் முத்தீஸ்வரன் ஆகியோர் தனித்தனியே மதுபான பார் நடத்தி வருகின்றனர். இவர்களுக்குள் ஏற்பட்ட தொழில் விரோதம் காரணமாக நேற்று முன்தினம் இரவு இருதரப்பினருக்கும் பஸ்ஸ்டாண்டில் பொது இடத்தில் கைகலப்பு ஏற்பட்டுள்ளது.இதையடுத்து நகர் போலீஸ் ஸ்டேஷனில் முத்தீஸ்வரன் தரப்பினர் புகார் கொடுக்க சென்றனர். சிறிது நேரத்தில் காரில் அங்கு வந்த கார்மேகம் போலீஸ் ஸ்டேஷனில் நிறுத்தியிருந்த முத்தீஸ்வரன் காரை மோதி இடித்தார். இதனால் இருதரப்பினருக்கும் மீண்டும் மோதல் ஏற்பட்டது.இதுகுறித்து இருதரப்பினரும் புகார் தர மறுத்துவிட்டனர். இதையடுத்து பொது இடத்தில் அமைதிக்கு பங்கம் ஏற்படுத்தியதாக எஸ்.ஐ., ஜேசுதாஸ் வழக்கு பதிவு செய்து கார்மேகத்தையும், முத்தீஸ்வரனையும் கைது செய்து ஜாமீனில் விடுவித்தார்.</description>
</news>
