<news>
<headline>ஆசிரியர் வேலை வாங்கி தருவதாக ரூ.1 லட்சம் மோசடி: 2 பேர் கைது</headline>
<description>
செவ்வாய்பேட்டை: ஆசிரியர் வேலை வாங்கி தருவதாக கூறி, 1.20 லட்சம் ரூபாய் மோசடி செய்த, ஓய்வு பெற்ற அரசு ஊழியரை போலீசார் கைது செய்தனர்.சேலம் கிச்சிப்பாளையம், கோவிந்தசாமி நகரை சேர்ந்தவர் அப்பாவு, 64. ஓய்வு பெற்ற இளநிலை உதவியாளரான அவர், கலெக்டர் அலுவலக ஏ1 பிரிவில், தற்காலிகமாக பணிபுரிகிறார். அன்னதானப்பட்டியை சேர்ந்த மகேந்திரன், 32, என்பவர், பைண்டிங் செய்ய கலெக்டர் அலுவலகம் சென்றபோது, அப்பாவு உடன் பழக்கம் ஏற்பட்டது. இருவரும் சேர்ந்து, செவ்வாய்பேட்டை, பால் மார்க்கெட், லாங்லி தெருவை சேர்ந்த வெள்ளி பட்டறை தொழிலாளி மதியழகன், அவரது மனைவி ஜெயந்தி ஆகியோருக்கு, ஆசிரியர் வேலை வாங்கி தருவதாக கூறி, இரண்டு லட்ச ரூபாய் கேட்டனர். அவர்கள் முன்பணமாக, ஒரு லட்சத்து, 20 ஆயிரம் கொடுத்தனர். அதற்கு, சர்வீஸ் புத்தகத்தில் முத்திரையிட்டு, டி.ஆர்.ஓ., கையெழுத்திட்ட போலி ஆவணத்தை, அவர்கள் கொடுத்தனர். பணிஆணை வழங்கும் போது, மீதித்தொகையை தர வேண்டும் என, கறாராக தெரிவித்துள்ளனர். போலி ஆவணம் மற்றும் இருவர் நடத்தையில் சந்தேகம் ஏற்பட்டு, மதியழகன் செவ்வாய்பேட்டை போலீசில் புகார் செய்தார். விசாரணையில், போலி ஆவணம் கொடுத்து, ஒரு லட்சத்து, 20 ஆயிரம் ரூபாய் மோசடி செய்தது தெரியவந்தது. அவர்களது வாக்குமூலத்தின்படி, இருவர் வீட்டிலும் போலி சீல் உள்ளிட்டவை பறிமுதல் செய்யப்பட்டது. மோசடி, போலி ஆவணம் உள்பட நான்கு பிரிவில் வழக்குப்பதிந்து, அப்பாவு, மகேந்திரன் ஆகியோரை போலீசார் கைது செய்தனர்.</description>
</news>
