<news>
<headline>மகா சிவராத்திரி: சிவன் - ஏன் இத்தனை முக்கியத்துவம்?</headline>
<description>
சிவனின் வாழ்வில் இடம்பெறாத விஷயங்கள் அல்லது தவிர்க்கப்பட்ட விஷயங்கள் என்று எதுவுமே இல்லை. பற்பல விஷயங்களின் அரிய கலவையில் உருவான முழுமை அவர். அவரிடத்தில் போதனைகள் என்று எதுவுமே இல்லை. அவர் வழங்கியதெல்லாம் செயல்முறைகள் மட்டுமே! அதுவும் 100 சதவிகிதம் விஞ்ஞான அடிப்படை கொண்ட செயல்முறைகள்!
"ஒரு மனிதன் ஞானமடைவதற்கு 112 வழிகள் தாம் உள்ளன," என்று விஞ்ஞானப்பூர்வமாய் அந்த 112 வழிகளையும் அவர் வகுத்து வழங்கினார். உயிரின் அடிப்படையாய் விளங்கும் அந்த 112 கோணங்களையும் எப்படிக் கையாள்வது என்று விவரித்தார். அந்த ஒவ்வொறு வழியின் மூலமும் ஞானமடைவது எப்படி என்பதையும் விளக்கினார்.
வாழ்வின் அடிப்படைக் கூறுகளை அவை இருக்கும் விதத்திலேயே அவர் விளக்கினார். அதில் எவ்வித சித்தாந்தமோ, வேதாந்தமோ, சமூக உடன்பாட்டு அனுசரணையோ இன்றி, வெறும் விஞ்ஞானமாகவே வகுத்தார். இந்த விஞ்ஞானத்தில் இருந்து பல குருமார்களும் தொழில்நுட்பத்தை உருவாக்கிக் கொண்டார்கள்.
இது எவ்வாறெனில், இன்று நீங்கள் சாதனா வடிவில் உபயோகப்படுத்தும் தொழில்நுட்பங்கள்... அது செல்ஃபோனோ, கனிணியோ, வேறெதுவாக இருந்தாலும் அதன்பின் ஒரு விஞ்ஞானம் உள்ளது. அந்த விஞ்ஞானத்தை புரிந்துகொள்ளாமல் இந்த தொழில்நுட்பங்களுக்கு இடமேது?
சிவன் வழங்கியது இந்த அடிப்படை விஞ்ஞானத்தை. மக்களுக்கு ஏற்ற வகையிலான தொழில்நுட்பத்தை, தேவைக்கு ஏற்றாற்போல் உருவாக்கிக் கொள்ளும் சுதந்திரத்தை அவர் சப்தரிஷிகளிடம் விட்டுவிட்டார். அவ்வப்போது சுற்றத்திற்கும், காலத்திற்கும் ஏற்றவகையிலான தொழில்நுட்பத்தை உருவாக்கிக் கொள்ளலாம். ஆனால், அடிப்படை விஞ்ஞானம் அந்த ஒன்றுதான். இன்று உருவாக்கிய சாதனம், நாளைய சூழலுக்கு பொருந்தாமல் போகலாம். இன்று இன்றியமையாததாக இருக்கும் ஒன்று, நாளையே வேறொன்று வந்ததும் மதிப்பில்லாமல் போகலாம். அதனால், காலத்திற்கு ஏற்ற சாதனங்கள் வந்துகொண்டே இருக்கும். ஆனால், அடிப்படை விஞ்ஞானம் சிவன் வழங்கிய அந்த ஒன்று மட்டும்தான்.
அதனால், ஆதியோகி என்றால் நாம் அவர் வழங்கிச் சென்ற அந்த அடிப்படை விஞ்ஞானத்தைப் பற்றிப் பேசுகிறோம். அதுவும் இக்காலகட்டத்தில், மனிதர்கள் இன்றிருக்கும் நிலையில், இந்த அடிப்படை விஞ்ஞானத்தை மேலும் உறுதிசெய்ய வேண்டிய அவசியம் ஏற்பட்டிருக்கிறது. வெளிநிலையில் அசாத்திய திறனை வளர்த்துக் கொண்டிருக்கும் நமக்கு, உள்சூழ்நிலையில் சமநிலை மிகமிக அவசியம். இது இல்லாமல் வெளிநிலையில் வளர்த்துக் கொண்டுவிட்ட சக்தியை நம் அழிவிற்கு நாம் பயன்படுத்தும் நிலை உருவானாலும் ஆச்சரியப் படுவதிற்கில்லை!</description>
</news>
