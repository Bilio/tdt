<news>
<headline>பெண்ணை கற்பழித்த வழக்கில் வாலிபருக்கு 7 ஆண்டு சிறை உறுதி சிவகங்கை மகளிர் கோர்ட் தீர்ப்பு</headline>
<description>
சிவகங்கை: வீடு புகுந்து பெண்ணை கற்பழித்த வாலிபருக்கு 7 வருடம் ஜெயில் தண்டனையை சிவகங்கை மகளிர் கோர்ட் உறுதி செய்தது.மானாமதுரை அருகே உள்ள முலக்குளம் கிராமத்தை சேர்ந்தவர் அன்னராஜ். நெய் வியாபாரம் செய்து வந்த அன்னராஜ், அடிக்கடி மனைவியுடன் வெளியூர்களுக்கு வியாபாரத்திற்கு சென்று விட்டு வீடு திரும்புவர். அன்னராஜின் மகள் ராஜபிரியா,20,வீட்டில் தனியாக இருந்துள்ளார்.அவரை, அதே ஊரைச் சேர்ந்த கார்மேகம் மகன் கிருஷ்ணமூர்த்தி,30, வீடு புகுந்து பலவந்தப்படுத்தி கற்பழித்துள்ளார். ஊர் பெரியவர்களிடம் சொல்வதற்காக சென்ற ராஜபிரியாவை வழிமறித்த கிருஷ்ணமூர்த்தி, யாரிடமும் தெரியப்படுத்த வேண்டாம். எனது பெற்றோரிடம் தெரியப்படுத்தி, அவர்கள் சம்மதத்துடன் திருமணம் செய்து கொள்கிறேன், என உறுதியளித்துள்ளார்.இதை நம்பிய ராஜபிரியா பெற்றோரிடமும் சொல்லவில்லை. அதன் பிறகு, யாரும் இல்லாதபோது வீட்டிற்கு பலமுறை வந்த கிருஷ்ணமூர்த்தி, ராஜபிரியாவுடன் உல்லாசமாக இருந்துள்ளார். ஒருமுறை கிருஷ்ணமூர்த்தி வந்ததை பார்த்த ராஜபிரியாவின் தாய் கண்டித்துள்ளார்.அவர் தனது மகளை மருத்துவ பரிசோதனைக்கு அழைத்து சென்றபொது ராஜபிரியா 5 மாத கர்ப்பிணி என தெரியவந்தது.அதைத்தொடர்ந்து ராஜபிரியாவின் உறவினர்கள் கிருஷ்ணமூர்த்தியின் பெற்றோரிடம் திருமணம் குறித்து பேசியபோது 25 பவுன் நகை,ரூ.50 ஆயிரம் ரொக்கம், மோட்டார் சைக்கிள் வரதட்சணையாக தந்தால் திருமணம் செய்யமுடியும் என கூறியுள்ளனர். ராஜபிரியா கொடுத்த புகாரின்பேரில் போலீசார் கிருஷ்ணமூர்த்தி மீது வழக்கு பதிந்தனர். இவ்வழக்கு சிவகங்கை சி.ஜெ.எம்.,கோர்ட்டில் நடந்து வந்தது. இவ்வழக்கில் கிருஷ்ணமூர்த்திக்கு 7ஆண்டு சிறை தண்டனையும், ரூ.3 ஆயிரம் அபராதமும் விதித்து தீர்ப்பு கூறப்பட்டது.இதை எதிர்த்து சிவகங்கை மகளிர் கோட்டில் மேல்முறையீடு செய்யப்பட்டது. வழக்கை விசாரித்த நீதிபதி ஜெயராஜ்,சி.ஜெ.எம்., கோர்ட்டில் விதிக்கப்பட்ட தண்டனையை உறுதி செய்து தீர்ப்பளித்தார்.</description>
</news>
