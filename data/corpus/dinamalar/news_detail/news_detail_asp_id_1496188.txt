<news>
<headline>பேருந்து சக்கரத்தில் சிக்கி பெண் பலி  மற்றொரு பேருந்து சிறைபிடிப்பு</headline>
<description>
சென்னை:வண்ணாரப்பேட்டையில், இருசக்கர வாகனத்தில் கணவருடன் சென்ற பெண், மாநகர பேருந்து சக்கரத்தில் சிக்கி பலியானார்.மணலி சீனிவாசபுரத்தைச் சேர்ந்தவர் முனியப்பன்; கொத்தனார். அவர் மனைவி கோவிந்தம்மாள், 40. நெஞ்சு வலி காரணமாக, ஸ்டான்லி அரசு மருத்துவமனையில் சிகிச்சை பெற்று வரும் தாயை பார்த்துவிட்டு, நேற்று மாலை கணவருடன், இருசக்கர வாகனத்தில் வீடு திரும்பினார்.அவர்கள், தங்கசாலை மேம்பாலத்தை கடக்க முயன்றபோது, பின்னால் வந்த, எழும்பூர் - திருவொற்றியூர் செல்லும் தடம் எண்: '28 பி',  மாநகர பேருந்து, ஆட்டோ ஒன்றை முந்திச்செல்ல முயன்றபோது, இருசக்கர வாகனத்தில் பேருந்து மோதியதால் கீழே விழுந்தனர்.அப்போது, பேருந்து சக்கரத்தில் சிக்கி கோவிந்தம்மாள் சம்பவ இடத்திலேயே பலியானார்.  உயிர் தப்பிய முனியப்பன், மனைவி ரத்த வெள்ளத்தில் இறந்து கிடப்பதை பார்த்து, கதறி அழுத காட்சி மிகவும் உருக்கமாக இருந்தது.இந்த நிலையில், விபத்து ஏற்படுத்திய பேருந்து நிற்காமல் சென்றதால்,  500க்கும் மேற்பட்ட பகுதிவாசிகள், அந்த வழியாக வந்த, உயர்நீதிமன்றம் -  ஐ.ஓ.சி., தடம் எண்: '44 சி' பேருந்தை சிறைபிடித்தனர். இதனால், ஒரு மணிநேரத்திற்கும் மேல் போக்குவரத்து பாதிக்கப்பட்டது.தகவல் அறிந்து வந்த, வண்ணாரப்பேட்டை போக்குவரத்து மற்றும் சட்டம் ஒழுங்கு போலீசார் போலீசார்,  போராட்டக்காரர்களிடம் பேச்சு நடத்தி, போக்குவரத்தை சீர்படுத்தினர். விபத்து குறித்து விசாரித்து வருகின்றனர்.</description>
</news>
