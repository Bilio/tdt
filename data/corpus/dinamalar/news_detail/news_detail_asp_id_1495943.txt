<news>
<headline>சந்திரகுமார் அணியினர் மீது  விஜயகாந்த் ஆதரவாளர்கள் பாய்ச்சல்</headline>
<description>
சென்னை: 'சந்திரகுமார் அணியினர், தி.மு.க.,வின் கைக்கூலிகள்' என, தே.மு.தி.க., பொருளாளர் இளங்கோவன் கூறினார்.சென்னை கோயம்பேட்டில், தே.மு.தி.க., மாநில நிர்வாகிகள் பார்த்தசாரதி, இளங்கோவன், எம்.எல்.ஏ.,க்கள் வெங்கடேசன், அனகை முருகேசன், மனோகர் உள்ளிட்டோர், அக்கட்சி தலைவர் விஜயகாந்தை சந்தித்து ஆதரவு  தெரிவித்தனர். அதன்பின், அவர்கள் அளித்த பேட்டி:  இளங்கோவன், பொருளாளர்: அ.தி.மு.க., - -தி.மு.க.,விற்கு மாற்றாக, ஆட்சி அமைக்க வேண்டும் என, விஜயகாந்த் விரும்பினார். அதற்காக, மக்கள் நலக் கூட்டணியை தேர்வு செய்தார். அதிகாரத்திற்கு வர வேண்டும் என்ற நோக்கத்தில் தான் கட்சி ஆரம்பிக்கப்படுகிறது. தி.மு.க.,வுடன் கூட்டணி அமைக்காத காரணத்தால், கட்சியினர் சோர்வடைந்துள்ளனர் என்று, சந்திரகுமார் கூறுவதில் உண்மை இல்லை. தி.மு.க., கைக்கூலிகளாக, அவர்கள் செயல்படுகின்றனர். கட்சியின், 75 லட்சம் உறுப்பினர்கள், விஜயகாந்த் பின்னால் நிற்கின்றனர். தி.மு.க., கைக்கூலிகளாக சென்றவர்களுக்கு,  மூன்று வேளை உணவு போட்டு வளர்த்தவர் விஜயகாந்த்.  அவருக்கு துரோகம் செய்து விட்டு, சந்திரகுமார் வெளியே சென்றுள்ளார். பார்த்தசாரதி, தலைமை நிலைய செயலர்: கூட்டணி குறித்து, விஜயகாந்த் கருத்து கேட்டார். பலரும் பல்வேறு கருத்துகளை கூறினர். மக்கள் நலக் கூட்டணியுடன் இணைந்து போட்டியிட வேண்டாம் என, யாரும் சொல்லவில்லை. கட்சிக்கு செலவு செய்து விட்டதால், கடனாளி ஆகிவிட்டதாக, சந்திரக்குமார் உள்ளிட்டவர்கள் சொல்கின்றனர். வேறு கட்சிக்கு செல்வதால், அங்கு  நிலைமை சரியாகிவிடும் என்று சொல்லாமல்  சொல்கின்றனரா. இவ்வாறு அவர்கள் கூறினர்.</description>
</news>
