<news>
<headline>புதிய பஸ்களில் மாற்றுத்திறனாளிகளுக்கான வசதிகள் அவசியம்: ஐகோர்ட் அதிரடி</headline>
<description>
சென்னை: 'புதிய பஸ்கள் வாங்கும் போது, அனைத்திலும் மாற்றுத் திறனாளிகளுக்கான வசதிகள் இருக்க வேண்டும்' என, சென்னை உயர் நீதிமன்றம் உத்தரவிட்டுள்ளது.சென்னையைச் சேர்ந்த, ராஜிவ் ராஜன் என்பவர் தாக்கல் செய்த மனுவில், 'மாற்றுத்  திறனாளிகள், ஒரு இடத்துக்கு சென்று வர, பஸ்கள், ரயில்களில் வசதிகள் செய்து தர வேண்டும்; ரயில் நிலையங்கள், பஸ் நிலையங்கள், அரசு அலுவலகங்களுக்கு வந்து செல்லவும் வசதிகள் இருக்க வேண்டும்' என, கூறப்பட்டது.இம்மனு, தலைமை நீதிபதி எஸ்.கே.கவுல், நீதிபதி எம்.எம்.சுந்தரேஷ் அடங்கிய முதல் பெஞ்ச் முன், விசாரணைக்கு வந்தது. நீதிமன்றம் நியமித்த வழக்கறிஞரும், மாற்றுத் திறனாளிகள் நலத் துறையின் ஆணையரும், அறிக்கை தாக்கல் செய்தனர்.இதையடுத்து, முதல் பெஞ்ச் பிறப்பித்த உத்தரவு: மாற்றுத் திறனாளிகளுக்கு என தனி பஸ்களாக இல்லாமல், மற்ற பயணிகள் பயணிக்கும் பஸ்களில், அவர்களுக்கென வசதிகள் ஏற்படுத்தப்பட்டிருக்க வேண்டும். எந்த வழித்தடத்தில் மாற்றுத் திறனாளிகள் பயணிப்பது என்பதை, முன்கூட்டியே தீர்மானிக்க முடியாது.அனைத்து பஸ்களிலும், மாற்றுத் திறனாளிகளுக்கு வசதிகள் இருக்கும்படி செய்ய வேண்டும். அவர்களுக்குரிய வசதிகள் உள்ள பஸ்களை வாங்க வேண்டும்; இல்லையென்றால், ஏற்கனவே உள்ள நிலை தான் தொடரும். எனவே, புதிய பஸ்களை அறிமுகப்படுத்தும் போது, அவற்றில் மாற்றுத் திறனாளிகளுக்கு வேண்டிய வசதிகள், துறை ஆணையர் வகுக்கும் விதிமுறைகளின்படி இருக்க வேண்டும். அவர்கள் பஸ்களில் ஏறி, இறங்க, வசதி இருக்க வேண்டும். அனைத்து பஸ்களிலும், அவர்களுக்குரிய பயணச் சலுகையும் இருக்க வேண்டும்.நீதிமன்ற உத்தரவை அமல்படுத்துவதற்கான அறிக்கையை, எட்டு வாரங்களில் தாக்கல் செய்ய வேண்டும். ரயில்வே தரப்பிலும் மனு தாக்கல் செய்வதாகக் கூறப்பட்டுள்ளது. எட்டு வாரங்களில், மனு  தாக்கல் செய்ய வேண்டும்.புதிய கட்டடங்கள் கட்டும் போது, அவற்றில் மாற்றுத் திறனாளிகளுக்கான வசதிகள் செய்வதை, பொதுப்பணித் துறை ஏற்றுக் கொண்டுள்ளது. பழைய கட்டடங்களை பொறுத்தவரை, மாதிரிகள் எடுத்து, துறை ஆணையர் ஆய்வு செய்ய வேண்டும். அவரும், எட்டு வாரங்களில் அறிக்கை அளிக்க வேண்டும். விசாரணை, ஜூன், 28க்கு தள்ளிவைக்கப்படுகிறது.இவ்வாறு முதல் பெஞ்ச் உத்தரவிட்டுள்ளது.</description>
</news>
