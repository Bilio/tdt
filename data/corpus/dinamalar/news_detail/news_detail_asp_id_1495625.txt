<news>
<headline>"பாரத் மாதா கி ஜெ" சர்ச்சைகளுக்கு அரசு பொறுப்பேற்க முடியாது</headline>
<description>
புதுடில்லி : பாரத் மாதா கி ஜெ முழக்கம் தொடர்பாக கூறப்பட்டு வரும் சர்ச்சை கருத்துக்களுக்கு மத்திய அரசு பொறுப்பேற்க முடியாது என மத்திய அமைச்சர் வெங்கைய்ய நாயுடு தெரிவித்துள்ளார். இந்த விவகாரம் தொடர்பாக இதுவரை மவுனம் காத்து வந்த மத்திய அரசு, முதல் முறையாக பதிலளித்துள்ளது.பாரத் மாதா கி ஜெ முழக்கம் தொடர்பாக மகாராஷ்டிர முதல்வர் தேவேந்திர பட்நாவிஸ், யோகா குரு ராம்தேவ், ஆர்எஸ்எஸ் தலைவர் பைய்யாஜி ஜோஷி உள்ளிட்டோர் சமீபத்தில் சர்ச்சைக்குரிய வகையில் கருத்து தெரிவித்தனர். இதற்கு நாடு முழுவதும் எதிர்ப்பு கிளம்பியது. இதற்கு மத்தியில் ஆளும் பா.ஜ., அரசு தான் காரணம் எனவும் குற்றம்சாட்டப்பட்டது. இருப்பினும் இந்த விவகாரம் தொடர்பாக பா.ஜ., தரப்பிலோ அல்லது அரசு தரப்பிலோ எந்த பதிலும் அளிக்கப்பட்டவில்லை.இந்நிலையில், இது குறித்து பதில் அளித்துள்ள பார்லி., விவகாரத்துறை அமைச்சர் வெங்ககைய்ய நாயுடு, இது அவர்களின் தனிப்பட்ட கருத்து. இதற்கு அரசு எந்த வகையிலும் பொறுப்பேற்க முடியாது. இது குறித்து அரசு சார்பில் ஏதாவது சுற்றறிக்கை விடப்பட்டதா? நமது நாடு ஜனநாயக நாடு என்பதால் பலரும் பலவிதமான கருதஅதுக்களை கூறுகின்றனர். ஆனால் அரசு என்ன உத்திரவிடுகிறதோ அது தான் அனைவருக்கும் பொருந்தும். பாரத் மாதா கி ஜெ என்ற கோஷத்தை நேர்மறையாக பாருங்கள். அது ஒன்றும் வெறும் கோஷமல்ல. அது சுதந்திர போராட்டத்தின் போது எண்ணற்ற சுதந்திர போராட்ட வீரர்களை ஊக்குவிக்க முழங்கப்பட்ட மந்திரம். பல லட்சம் மக்களின் இதயதுடிப்பாகவும் அது இருந்து வருகிறது. நமது அரசியலமைப்பின் படி ஒவ்வொரு குடிமகனின் அடிப்படை தன்மையை வலியுறுத்துவதாகும் என்றார்.</description>
</news>
