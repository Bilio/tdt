<news>
<headline>காஷ்மீர் பண்டிட்டுகளுக்கு தனி நகரமா? பிரிவினைவாத அமைப்புகள் கொந்தளிப்பு</headline>
<description>
ஸ்ரீநகர்: காஷ்மீர் பண்டிட்டுகளுக்கு தனி நகரியம் அமைக்கும் மாநில அரசின் திட்டத்துக்கு, அங்குள்ள பிரிவினைவாத அமைப்புகளும், எதிர்க்கட்சிகளும் கடும் எதிர்ப்பு தெரிவித்துள்ளன.ஜம்மு - காஷ்மீர் மாநிலத்தில் முதல்வர் முப்தி முகமது சயீத் தலைமையிலான, பி.டி.பி., - பா.ஜ., கூட்டணி ஆட்சி நடக்கிறது. காஷ்மீரை பூர்வீகமாக உடையவர்கள், பிராமண சமுதாயத்தை சேர்ந்த பண்டிட்டுகள். பயங்கரவாத அமைப்புகளின் தொடர் தாக்குதல் காரணமாகவும், வன்முறை காரணமாகவும், அங்கிருந்து வெளியேறி, சொந்த நாட்டிலேயே, டில்லி உள்ளிட்ட பல நகரங்களில் அகதிகளாக வசிக்கின்றனர். இவர்களை மீண்டும் காஷ்மீரில் குடியமர்த்துவதற்கான முயற்சிகளை மாநில அரசு துவங்கி உள்ளது. பண்டிட்டுகளின் பாதுகாப்பு கருதி, அவர்கள் வசிப்பதற்கு தனி நகரியம் அமைப்பதற்கும் மாநில அரசு முயற்சித்து வருகிறது. மாநில அரசின் இந்த நடவடிக்கைக்கு, பிரிவினைவாத அமைப்புகள் கடும் எதிர்ப்பு தெரிவித்துள்ளன.ஜம்மு - காஷ்மீர் விடுதலை முன்னணி தலைவர் யாசின் மாலிக் கூறியதாவது: காஷ்மீர் பண்டிட்டுகள், அவர்களின் சொந்த ஊருக்கு திரும்ப வேண்டும் என்பதில் எங்களுக்கு மாற்றுக் கருத்து இல்லை. ஆனால், அவர்களுக்கு தனி நகரியம் அமைப்பது, இரு மதங்களுக்கு இடையே பிரிவினையை தூண்டுவதாக அமையும். இதை ஒருபோதும் அனுமதிக்க மாட்டோம். இவ்வாறு, அவர் கூறினார்.எதிர்க்கட்சியான தேசிய மாநாட்டு கட்சியை சேர்ந்த அலி முகமது சாகர் கூறியதாவது: பண்டிட்டுகளுக்கு தனி நகரியம் என்பது, ஏற்றுக் கொள்ள முடியாத ஒன்று. மத்திய, மாநில அரசுகள் ஒரு முடிவை எடுப்பதில் எந்த தவறும் இல்லை. அந்த முடிவு, சம்பந்தப்பட்ட மாநில மக்களால் ஏற்றுக் கொள்ளப்பட்டதாக இருக்க வேண்டும். ஜம்மு - காஷ்மீர் மக்களின் விருப்பத்துக்கு மாறாக, எடுக்கப்படும் இந்த முடிவை ஒருபோதும் அனுமதிக்கவும் மாட்டோம்; ஏற்கவும் மாட்டோம். இவ்வாறு, அவர் கூறினார்.</description>
</news>
