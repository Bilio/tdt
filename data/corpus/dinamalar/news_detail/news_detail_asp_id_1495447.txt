<news>
<headline>மறந்து விட்டார் சோனியா: அமித்ஷா தாக்கு</headline>
<description>
நல்பாரி : அசாமில் நடந்த தேர்தல் பிரசார கூட்டத்தில் பேசிய பா.ஜ., தேசிய தலைவர் அமித்ஷா, அசாமில் வரவுள்ளது பார்லிமென்ட் தேர்தல் அல்ல; சட்டசபை தேர்தல் என்பதை காங்., தலைவர் சோனியா மறந்து விட்டார் என கடுமையாக விமர்சித்துள்ளார்.அசாமில் நடைபெறவுள்ள சட்டசபை தேர்தலுக்கான பிரசாரத்தின் போது, பா.ஜ., வை விமர்சித்து பேசிய காங்., தலைவர் சோனியா பேசியதாவது: பா.ஜ., தலைமையிலான தே.ஜ., கூட்டணி மத்தியில் பொறுப்பேற்று 2 ஆண்டுகள் நிறைவடைந்துள்ளது. இதுவரை மத்திய அரசு செய்துள்ள சாதனைகளை பிரதமர் மோடி விளக்க வேண்டும் எனக் கூறியிருந்தார்.இந்நிலையில் அசாமின் நல்பாரி நகரில் நடந்த தேர்தல் பிரசார கூட்டத்தில்  அமித்ஷா பேசியதாவது : மத்திய அரசு, இரண்டு ஆண்டுகளில் செய்ததை பற்றி, அசாம் சட்டசபை தேர்தல் பிரசாரத்தில், சோனியா, கேள்வி எழுப்புகிறார். இது, பார்லிமென்ட் தேர்தல் அல்ல; அவருக்கு மறந்து விட்டது போலும்; அசாமில், 15 ஆண்டுகளாக காங்., தான், பதவியில் உள்ளது. நாங்கள் தான், உங்களிடம் கேள்வி கேட்க வேண்டும்.அடுத்த பார்லிமென்ட் தேர்தலுக்காக(2019ம் ஆண்டு) அசாம் வரும்போது, 5 ஆண்டுகளாக மத்திய அரசு மேற்கொண்ட சாதனைகளை மக்களுக்கு நாங்கள் தெரியப்படுத்துவோம். இவ்வாறு அவர் கூறினார்.</description>
</news>
