<news>
<headline>ஊட்டியில் மே 27ல் மலர் கண்காட்சி</headline>
<description>
ஊட்டி:  கோடை சீசனை முன்னிட்டு, நீலகிரி மாவட்டம் ஊட்டியில், மே, 27ம் தேதி, மலர் கண்காட்சி துவங்க உள்ளது. நீலகிரி மாவட்டத்தில், கோடை சீசன் களைகட்டும், ஏப்., - மே மாதங்களில், மாவட்ட நிர்வாகம், தோட்டக்கலை துறை, சுற்றுலா துறை சார்பில், பல  நிகழ்ச்சிகள் நடத்தப்படுவது வழக்கம். நடப்பாண்டு, சட்டசபை தேர்தல் குறுக்கிட்டதால், கோடை விழா நிகழ்ச்சிகளை நடத்த திட்டமிட முடியாமல், சம்பந்தப்பட்ட துறையினர் மவுனம் காத்து வந்தனர்.       தோட்டக்கலை மற்றும் மலைப்பயிர்கள் துறை இயக்குனர் சித்ரசேனன் கூறியதாவது:       நீலகிரியில், கோடை சீசனை முன்னிட்டு, குன்னுார் சிம்ஸ் பூங்காவில், மே மாதம், 21, 22ம் தேதிகளில் பழக் கண்காட்சியும்; 27, 28, 29ம் தேதிகளில், ஊட்டி அரசு தாவரவியல் பூங்காவில், மலர் கண்காட்சியும் நடத்தப்பட உள்ளன.        சட்டசபை தேர்தல் குறுக்கிட்டதால், வழக்கமாக, ஊட்டி அரசு ரோஜா பூங்காவில் நடத்தப்படும் ரோஜா கண்காட்சி, கோத்தகிரி நேரு பூங்காவில் நடத்தப்படும் காய்கறி கண்காட்சிகள், இம்முறை ரத்து செய்யப்பட்டுள்ளன.இவ்வாறு சித்ரசேனன் கூறினார்.</description>
</news>
