<news>
<headline>'100 வயசு வாழ விருப்பமில்லே... ஆனால், வாழ்வோம்!'</headline>
<description>
சென்னை : ''நானும், அன்பழகனும், 90 வயதை கடந்து விட்டோம். நுாறு வயது வரை வாழ விரும்பினால், அது உங்களையும், எங்களையும் ஏமாற்றுவதாக இருக்கும். எனினும், நானும், அன்பழகனும் இன்னும், 10, 15 ஆண்டுகள் வாழ்வோம். அதுவரை, தி.மு.க.,வை இளைஞர்கள், மாணவர்கள், தொண்டர்கள் கட்டிக் காக்க வேண்டும்,'' என, தி.மு.க., தலைவர் கருணாநிதி கூறியுள்ளார்.தி.மு.க., முப்பெரும் விழா, சென்னையில் நேற்று நடந்தது. கட்சியின் பொருளாளர் ஸ்டாலின் வரவேற்றார். விழாவில்,  தி.மு.க., தலைவர் கருணாநிதி மேலும் பேசியதாவது:சில மாதங்களில், சட்டசபை தேர்தல் நடைபெற உள்ளது. ஆளுங்கட்சி, மாயா ஜாலங்கள் காட்டி மீண்டும் ஆட்சியை பிடிக்க திட்டமிட்டுள்ளது. அதை முறியடியக்க, மக்களிடம், அவர்களின் பொய் பிரசாரங்களை எடுத்துக் கூறி, தி.மு.க.,வை வெற்றி பெற வைக்க உழைக்க வேண்டும்.தி.மு.க., கூட்டணியை யாராலும் உடைக்க முடியாது, அப்படி உடைக்க நினைப்பவர்கள், உடைந்து போவர்.தேர்தலில், 'புயல்'களால் பாதிக்கப்படுவோம் என, பயப்பட வேண்டாம். எந்த புயலையும் தடுக்க கூடிய ஆற்றல், வீரம், தி.மு.க.,வுக்கு உள்ளது. யாரைப் பற்றியும் கவலைப்பட வேண்டாம். நம்மை நாமே காக்க வேண்டும். உலக அரசியல் கட்சிகள் தி.மு.க.,வின் வளர்ச்சியைப் பார்த்து பயப்படுகிறது.திராவிடம் என்ற சொல்லை தமிழகத்தில் பயன்படுத்த கூடாது என்று யாராவது கருதி கட்சி நடத்தினாலும், அரசியல் செய்தாலும், திராவிடத்தை வெற்றி பெற முடியாது.இவ்வாறு அவர் பேசினார்.அன்பழகன் மற்றும் தன் வயது குறித்து, முன்னுக்குப் பின் முரணாக, கருணாநிதி பேசியது, கட்சியினரிடையே, துவக்கத்தில் குழப்பத்தையும், பின் வரவேற்பையும் பெற்றது; அந்த சந்தோஷத்தில் அவர் பேச்சை வேகமாக முடித்துக் கிளம்பினார்!</description>
</news>
