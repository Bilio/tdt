<news>
<headline>சென்னை ஐகோர்ட்டுக்கு  மேலும் மூன்று நீதிபதிகள்</headline>
<description>
சென்னை: சென்னை உயர் நீதிமன்றத்திற்கு, வெளி மாநிலங்களில் இருந்து, மூன்று நீதிபதிகள் இடமாற்றம் செய்யப்பட்டுள்ளனர். இதற்கான, மத்திய சட்ட அமைச்சகத்தின் உத்தரவு, சென்னை உயர் நீதிமன்றத்துக்கு வந்துள்ளது.சென்னை உயர் நீதிமன்றத்துக்கு, ஆறு புதிய நீதிபதிகள் நியமிக்கப்பட்டுள்ளனர். புதிய நீதிபதிகள் பொன்.கலையரசன், கோகுல்தாஸ், கிருஷ்ணகுமார், பாரதிதாசன், முரளிதரன், சுந்தர் ஆகியோர், இன்று பதவியேற்க உள்ளனர்.இந்நிலையில், வெளி மாநிலங்களைச் சேர்ந்த, மூன்று நீதிபதிகள், சென்னை உயர் நீதிமன்றத்துக்கு இடமாற்றம் செய்யப்படுகின்றனர். நீதிபதிகள் எச்.ஜி.ரமேஷ், ராமமோகன ராவ், ராஜிவ் சக்தர் ஆகியோர், சென்னை உயர் நீதிமன்றத்தில் பொறுப்பேற்க உள்ளனர். நீதிபதி ராஜிவ் சக்தர்டில்லியில், 1962ல் பிறந்தார். டில்லியில் பட்டப் படிப்பு, சட்டப் படிப்பு முடித்தார். 1987ல் வழக்கறிஞராக பதிவு செய்து கொண்டார்; சி.ஏ., படிப்பு முடித்தார். டில்லி உயர் நீதிமன்றம், உச்ச நீதிமன்றத்தில் வழக்கறிஞராக பணியாற்றினார். 2008 ஏப்ரலில், டில்லி உயர் நீதிமன்ற நீதிபதியாக நியமிக்கப்பட்டார். சென்னை உயர் நீதிமன்றத்துக்கு இடமாற்றம் செய்யப்பட்டுள்ள, மூன்று நீதிபதிகளும், விரைவில் பதவி ஏற்க உள்ளனர். புதிய நீதிபதிகள், ஆறு பேர், வேறு மாநிலங்களில் இருந்து வரும், மூன்று நீதிபதிகளையும் சேர்த்தால், உயர் நீதிமன்றத்தில் உள்ள நீதிபதிகளின் எண்ணிக்கை, 43 ஆக உயர்கிறது.  சென்னை உயர் நீதிமன்ற மூத்த நீதிபதி சுதாகர், ஜம்மு - காஷ்மீர் உயர் நீதிமன்ற நீதிபதியாக இடமாற்றம் செய்யப்பட்டுள்ளார். அங்கு, தலைமை நீதிபதியாக, தமிழகத்தைச் சேர்ந்த என்.பால்வசந்தகுமார் உள்ளார். 'சீனியாரிட்டி' வரிசையில், இரண்டாவது நீதிபதியாக சுதாகர் இருப்பார்.நீதிபதி எச்.ஜி.ரமேஷ் கர்நாடக மாநிலத்தில், 1957, மே மாதம் பிறந்தார். பெங்களூரு, மைசூரு நீதிமன்றங்களில்,'பிராக்டீஸ்' செய்தவர். 1993ல், மாவட்ட நீதிபதியாக நியமிக்கப்பட்டார். கர்நாடக உயர் நீதிமன்ற நீதிபதியாக, 2003 செப்டம்பரில் நியமிக்கப்பட்டார். 2015 பிப்ரவரியில், அலகாபாத் உயர் நீதிமன்ற நீதிபதியாக இடமாற்றம் செய்யப்பட்டார்.நீதிபதி ராமமோகன ராவ் ஆந்திர மாநிலம், மேற்கு கோதாவரி மாவட்டம், தனுகு கிராமத்தில் பிறந்தவர். ஆந்திர சட்ட பல்கலைக்கழகத்தில் சட்டப் படிப்பு முடித்து, 1978ல் வழக்கறிஞராக பதிவு செய்து கொண்டார். ஆந்திர உயர் நீதிமன்ற நீதிபதியாக, 2006, செப்டம்பரில் நியமிக்கப்பட்டார்.</description>
</news>
