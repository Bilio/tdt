<news>
<headline>மாயமான மாணவன் உடல்  மெரீனாவில் கரை ஒதுங்கியது</headline>
<description>
சென்னை:பெசன்ட் நகரை  சேர்ந்த மீனவர் சரவணனின் மகன் பிரேம்குமார், 12; அதே பகுதியில் உள்ள பள்ளியில், 7ம் வகுப்பு மாணவன். நேற்று முன்தினம் மதியம், தேர்வு முடிந்து பள்ளியிலிருந்து வந்த பிரேம்குமார், நண்பர்களுடன், பெசன்ட் நகர் கடலில் குளிக்கச் சென்றான். அங்கு, அலையில் சிக்கி மாயமானான். இந்த நிலையில், மெரீனா கல்லுக்குட்டை பகுதி அருகே, பிரேம்குமாரின் உடல், நேற்று காலை கரை ஒதுங்கியது. போலீசார் உடலை மீட்டு, ராயப்பேட்டை அரசு மருத்துவமனைக்கு அனுப்பி வைத்தனர்.● தரமணி, அன்பழகன் நகரை சேர்ந்த ஹரி மகன் முகேஷ், 12; மாநகராட்சி பள்ளியில், 7ம் வகுப்பு படித்தார். நேற்று மாலை, நண்பர்கள் நான்கு பேருடன், தரமணி, சி.எஸ்.ஆர்.ஐ., சாலையில் உள்ள, குட்டையில் குளிக்க சென்றார்.குளித்து கொண்டிருந்தபோது, முகேஷ் நீரில் மூழ்கினார். பதறிய, நண்பர்கள், உறவினர்களிடம் தகவல் தெரிவித்தனர். அதையடுத்து, தீயணைப்பு படையினர், குட்டையில் முகேஷை தேடினர். மாலை 6:00 மணி வரை தேடியும் கிடைக்கவில்லை. தேடும் பணி இன்றும் தொடர்கிறது. தரமணி, போலீசார் விசாரிக்கின்றனர்.</description>
</news>
