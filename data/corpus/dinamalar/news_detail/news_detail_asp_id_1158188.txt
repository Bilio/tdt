<news>
<headline>இந்தியாவும் மதமாற்ற சட்டமும்</headline>
<description>
நாட்டில் சமீப காலமாக மதமாற்றம் என்பது விவதாப் பொருளாக மாறியுள்ளது. மதமாற்றம், மறு மதமாற்றம் (கர் வாப்சி) , கட்டாய மதமாற்றம் என பலவடிவங்களில் மதமாற்றம் நடப்பதாக குற்றச்சாட்டுகள் எழுகின்றன. இந்துத்வா அமைப்புகள், தாய் மதத்துக்கு திரும்புதல் என்ற பெயரில் மதமாற்ற நிகழ்ச்சிகளை நடத்துவதாக ஒரு சாரரும், உண்மையிலேயே மதமாற்றத்தை தடை செய்ய விரும்பினால் மதமாற்ற தடைச்சட்டத்துக்கு ஆதரவு தர தயாரா என மற்றொரு சாரரும் கேட்கின்றனர். இதனை மையமாக வைத்து இந்தியாவில் கட்டாய மதமாற்ற தடைச்சட்டம் தேவையா என்ற தலைப்பில் என்.டி.டி.வி., யில் விவாதம் நடந்தது.அமிதாப் (தொகுப்பாளர்) : கடந்த டிச., 29ல் பீகாரின் கயா பகுதியில் உள்ள ஆதித்யா கிராமத்தில் கிறிஸ்துவத மதத்துக்கு மாறியவர்களை மீண்டும் இந்து மதத்துக்கு மாற்றும் நிகழ்ச்சி நடந்தது. தாங்களாகவே தாய் மதம் திரும்பியுள்ளனர் என வி.எச்.பி., யினரும், கட்டாயப்படுத்தி மாற்றியுள்ளனர் என கிறிஸ்துவ அமைப்பகளும் தெரிவித்தனர். இது குறித்து விசாரணைக்கு உத்தரவிடப்பட்டுள்ளது. இத்தகைய சூழலில் மதமாற்ற தடைச்சட்டம் கொண்டு வர வேண்டுமா?. நாட்டில் ஏற்கனவே 6 மாநிலங்களில் இச்சட்டம் நடைமுறையில் உள்ளது. இதைத்தான் நாங்கள் நாடு முழுவதுக்கும் கொண்டு வர வேண்டும் என விரும்புகிறோம். சின்ஹா (பா.ஜ., செய்தி தொடர்பாளர்) : தற்போதும் எங்களது ஒரே கொள்கை வளர்ச்சி, நல்ல நிர்வாகம் என்பதே. மதமாற்றத்தில் அரசோ, கட்சியோ ஈடுபடுவதில்லை. இந்த நாட்டில் ஒவ்வொருவரும் அவரவர் மத நம்பிக்கையை பின்பற்றுவதற்கு உரிமை உள்ளது. அதே நேரத்தில் கட்டாயப்படுத்தி ஒருவரை மதம் மாற்றுவதை நாங்களும் (பா.ஜ., ) எதிர்க்கிறோம். ராஜ்யசபாவில் விவாதம் நடத்த நாங்கள் தயாராகவே இருந்தோம். ஆனால் எதிர்க்கட்சிகள் தான் முன்வரவில்லை. அவர்கள் உண்மையிலேயே மதமாற்றத்தை எதிர்க்கிறார்கள் எனில், கட்டாய மதமாற்ற தடைச்சட்டம் கொண்டு வர ஆதரவு அளிக்க வேண்டியது தானே?.பவன் வர்மா (ஐக்கிய ஜனதா தளம்) : பா.ஜ., மற்றும் இந்துத்துத்வா அமைப்புகள் தொடர்ந்து மறு மதமாற்ற நிகழ்ச்சிகளை பரப்பி வருகின்றனர். பீகார் மாநில அரசு உரிய நடவடிக்கை எடுக்க வேண்டும். தனி விருப்பத்தின் பேரில் நடக்கும் மதமாற்றத்தை ஆதரிக்கிறோம். அதே நேரத்தில் பரிசு பொருட்கள், சலுகைகள் தருவதாக கூறி மதமாற்றம் செய்வதை எதிர்க்கிறோம். கட்டாய மதமாற்றம் செய்யப்படுவதை தற்போதுள்ள சட்டங்கள் மூலமே நடவடிக்கை எடுக்கலாம். புதிய சட்டம் தேவை இல்லை.ராகேஷ் சின்ஹா ( ஆர்.எஸ்.எஸ்.,) : ஒவ்வொருவரும் தாம் விரும்பிய மதத்தில் இருக்கவோ அல்லது வேறொரு மதத்திற்கு மாறவோ உரிமை உள்ளது என்பதை இந்திய அரசியலமைப்பு சட்ட விதி- 25 தெரிவிக்கிறது. கட்டாய மதமாற்ற தடைச்சட்டம் கொண்டு வரப்பட வேண்டும் என்பது இந்துத்துவா அமைப்புகளின் விருப்பம் மட்டும் கிடையாது. அன்னை தெரசா கூட இதை வலியுறுத்தியுள்ளார்.சவரிமுத்து சங்கர் (டில்லி சர்ச் பாதிரியார்) : சுதந்திரத்துக்குப்பின் சீரான இடைவெளியில் கட்டாய மதமாற்ற தடைச்சட்டம் கொண்டு வர வேண்டும் என்ற விவாதம் தொடர்ந்து நடக்கிறது. இச்சட்டம் என்பது சிறுபான்மையினரை ஒருவித அச்சுறுத்தலுக்கு உள்ளாக்குவதற்காகவே கொண்டு வரப்படுகிறது. மதத்தை பற்றி பரப்புவதற்கு உரிமை உள்ளது. அதை ஏற்பது என்பது தனிமனித உரிமையைச் சேர்ந்தது.  இவ்வாறு விவாதம் நடந்தது.</description>
</news>
