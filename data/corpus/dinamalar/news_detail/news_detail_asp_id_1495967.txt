<news>
<headline>துணைவேந்தரை நீக்க போராடிய மாணவர்கள் 70 பேர் கைது</headline>
<description>
ஐதராபாத்: ஐதராபாத் பல்கலை துணைவேந்தர் அப்பாராவை, பதவியிலிருந்து நீக்கக்கோரி, ஆர்ப்பாட்டம் நடத்திய, 70 மாணவர்கள் கைது செய்யப்பட்டதால், பதற்றம் நிலவுகிறது. தெலுங்கானா தலைநகர் ஐதராபாத்தில் உள்ள, ஐதராபாத் பல்கலையில் படித்து வந்த, ரோஹித் வெமுலா, 26, ஜனவரியில் தற்கொலை செய்து கொண்டார். பல்கலை நிர்வாகம், ஜாதி ரீதியாக பாகுபாடு பார்த்ததால் தான், ரோஹித் தற்கொலை செய்ததாக கூறி, மாணவர்கள் ஆர்ப்பாட்டத்தில் ஈடுபட்டனர். இந்நிலையில், பல்கலை துணைவேந்தர் அப்பாரவை, பதவிநீக்கம் செய்ய வலியுறுத்தி, ஏராளமான மாணவர்கள், நேற்று ஆர்ப்பாட்டம் நடத்தினர். போலீசாருடன், மாணவர்கள் மோதலில் ஈடுபட்டனர். மேலும், துணைவேந்தர் தங்கியிருந்த விடுதிக்கு, போலீஸ் தடுப்பை மீறி, மாணவர்கள் செல்ல முற்பட்டனர். இதையடுத்து, 70 மாணவர்களை போலீசார் கைது செய்தனர். இதனால், பல்கலை வளாகத்தில் பதற்றம் நிலவுகிறது.</description>
</news>
