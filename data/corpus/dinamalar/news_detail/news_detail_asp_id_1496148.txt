<news>
<headline>விலையில்லை.. வாங்க ஆளில்லை..!  விரக்தியில் விவசாயிகள்</headline>
<description>
வாடிப்பட்டி: வாடிப்பட்டி பகுதியில் இரண்டாம் போக அறுவடை நடந்து வருகிறது. ஏற்கனவே இரண்டாம் போகத்தில் பாசன தண்ணீர் பற்றாக்குறையால் பெரும்பாலான வயல்களில் மகசூல் கடுமையாக பாதிக்கப்பட்டுள்ளது.சராசரியாக ஏக்கருக்கு 30 மூடைகள் வரை மகசூல் கண்ட விவசாயிகள், தற்போது 20 மூடை மகசூலை பார்ப்பது அரிதாக உள்ளது. இந்நிலையில் அறுவடை செய்த நெல்லை விவசாயிகள் விற்கமுடியாத நிலை உருவாகியுள்ளது.முன்பெல்லாம் விவசாயிகளிடம் நெல்லை வாங்கும் போது வியாபாரிகள் அதற்கான விலையை ஒருவாரத்திற்குள் கொடுத்து விடுவார்கள். தற்போது தேர்தல் நடைமுறை அமலில் இருப்பதால் நெல்லை எடுத்து செல்லும் வியாபாரிகள், மில்லில் கொடுத்துவிட்டு அதற்கான பணத்தை திரும்ப கொண்டு வர முடியாத சூழல் உருவாகியுள்ளது. அதனால் வியாபாரிகள் நெல் அளப்பதை நிறுத்தி விட்டனர்.இதனால் ஆயிரம் ரூபாய் விலைபோன நெல் தற்போது ரூ.700க்குகூட எடுக்க ஆளில்லை. எனவே அடுத்த அறுவடை காலத்திற்காவது விவசாயிகளின் நலன் கருதி வாடிப்பட்டியில் அரசு நெல் கொள்முதல் மையம் அமைக்க வேண்டும்.</description>
</news>
