<news>
<headline>தாறுமாறு வாகனங்கள் விபத்து அபாயம்</headline>
<description>
நாமக்கல்: பரபரப்பாக உள்ள நாமக்கல் மணிக்கூண்டு அருகே, தாறுமாறாக நிறுத்தும் வாகனங்களால், போக்குவரத்து நெரிசல் ஏற்படுகிறது. நாமக்கல் நகரில், எப்போதும் பரபரப்பாக காணப்படும் மணிக்கூண்டு அருகில், இரு சக்கர வாகனங்கள் அதிக அளவில் நிறுத்தி ஆக்கிரமிப்பு செய்யப்படுகின்றன. இதன் வழியாக, மோகனூர் சாலை, திருச்சி சாலை, துறையூர் சாலை மற்றும் பரமத்தி சாலையில் இருந்து வரும் இரு சக்கர வாகன ஓட்டிகள், கடைவீதி சென்று வருகின்றனர். அதற்காக, பேரிகார்டு வைத்து, இரு சக்கர வாகனம் மட்டும் செல்லும் வகையில் வழி ஏற்படுத்தப்பட்டுள்ளது. ஆனால், அப்பகுதியில் வாகனங்களை தாறுமாறாக நிறுத்தி வைப்பதால், அவ்வழியாக செல்லும் வாகன ஓட்டிகள் மிகுந்த சிரமத்துக்கு உள்ளாகின்றனர். இதுகுறித்து, போக்குவரத்து போலீசாருக்கு பல்வேறு தரப்பினரும் புகார் தெரிவித்தனர். ஆனால், அவர்கள் மெத்தனமாக உள்ளனர். எனவே, 'அசம்பாவிதம் ஏற்படுவதற்கு முன், இரு சக்கர வாகனங்கள் நிறுத்துவதற்கு தடை செய்வதுடன், மீறுவோர் மீது நடவடிக்கை எடுக்க வேண்டும்' என, பொதுமக்கள் கோரிக்கை விடுத்துள்ளனர்.</description>
</news>
