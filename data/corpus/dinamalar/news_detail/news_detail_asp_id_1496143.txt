<news>
<headline>ஏப்.௨௭ல் மதுரையில் ஜெ., பிரசாரம் 'ராசியான' ரிங்ரோட்டில் பொதுக்கூட்டம்</headline>
<description>
மதுரை: ஐந்து மாவட்ட அ.தி.மு.க., வேட்பாளர்களை ஆதரித்து மதுரை ரிங் ரோட்டில் ஏப்.,27ல் முதல்வர் ஜெயலலிதா பிரசாரம் செய்கிறார்.ஏப்., 9 முதல் மே 12 வரை முதல்வர் ஜெயலலிதா முதற்கட்ட பிரசாரம் செய்கிறார். ஏப்.,15ல் விருதுநகர் மாவட்டம் அருப்புக்கோட்டையில் பிரசாரம் செய்கிறார். இதில் விருதுநகர் மாவட்ட வேட்பாளர்கள் மற்றும் சிவகங்கை, மானாமதுரை, பரமக்குடி, முதுகுளத்துார், விளாத்திக்குளம், கோவில்பட்டி வேட்பாளர்களுக்கு ஆதரவு திரட்டுகிறார். இதற்காக அன்று மதியம் சிறப்பு விமானம் மூலம் மதுரை வந்து, ஹெலிகாப்டரில் அருப்புக்கோட்டை செல்கிறார்.ஏப்., 27ல் மதுரை பாண்டி கோயில் 'ரிங்' ரோட்டில் நடக்கும் பொதுக்கூட்டத்தில் பங்கேற்கிறார். மதுரை, திண்டுக்கல், தேனி, ராமநாதபுரம், சிவகங்கை மாவட்ட வேட்பாளர்களுக்கு ஆதரவு திரட்டுகிறார். இதற்காக அன்று மதியம் 2:00 மணிக்கு விமானத்தில் மதுரை வருகிறார். பின் ஹெலிகாப்டரில் பொதுக்கூட்டம் நடக்கும் இடத்திற்கு வருகிறார்.கடந்த சட்டசபை தேர்தலுக்கு முன் இதே இடத்தில்தான் ஜெ., ஆர்ப்பாட்டத்தில் ஈடுபட்டார்; அ.தி.மு.க., ஆட்சிக்கு வந்தது. கடந்த லோக்சபா தேர்தலில் இதே இடத்தில்தான் ஜெ., பிரசாரம் செய்தார்; அ.தி.மு.க., வெற்றி பெற்றது. அந்த 'சென்டிமென்ட்' காரணமாக, இதே இடத்தில் கூட்டம் நடத்த முடிவு செய்யப்பட்டுள்ளது. ஜெ.,வின் உடல்நிலையை கருத்தில்கொண்டு, ஒரு நாள் ஓய்வு, ஒருநாள் பிரசாரம் என்ற வகையில் பயண திட்டம் வகுக்கப்பட்டுள்ளது.</description>
</news>
