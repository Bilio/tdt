<news>
<headline>பைக்கில் சென்ற காதலர்கள் லாரி மோதி பலி</headline>
<description>
தஞ்சாவூர்: தஞ்சையில், மோட்டார் சைக்கிள் மீது, மீன் லாரி மோதியதில் காதலர்கள் சம்பவ இடத்திலேயே பலியாயினர். தஞ்சாவூர், பர்மா காலனியைச் சேர்ந்தவர் செங்குட்டுவன், 25; டைல்ஸ் வேலை பார்த்து வந்தார். இவர், தஞ்சை தனியார் கல்லூரியில் படித்து வந்த வெண்ணிலா, 22, என்பவரை காதலித்து வந்தார். வெண்ணிலா தன் சொந்த வேலை காரணமாக சென்னை சென்று விட்டு, நேற்று திருச்சி வந்தார். அப்போது, காதலனுக்கு போன் செய்து திருச்சி வருமாறு அழைத்துள்ளார். இதை தொடர்ந்து, செங்குட்டுவனும் மோட்டார் சைக்கிளில் திருச்சி சென்றார். பின், இருவரும் தஞ்சை திரும்பிக் கொண்டிருந்தனர். அப்போது, திருச்சி தஞ்சை தேசிய நெடுஞ்சாலையில் உள்ள தஞ்சாவூர் வட்டார போக்குவரத்து அலுவலகம் அருகே வந்து கொண்டு இருந்த போது, கேரளாவில் இருந்து சீர்காழிக்கு சென்ற மீன் லாரி, மோட்டார் சைக்கிள் மீது மோதியது. இதில் செங்குட்டுவனும், வெண்ணிலாவும் கீழே விழுந்தனர். பலத்த காயம் அடைந்த இருவரும் சம்பவ இடத்திலேயே இறந்தனர். இது குறித்து, தஞ்சை தமிழ் பல்கலைக்கழக போலீசார் விசாரணை நடத்தி வருகின்றனர்.</description>
</news>
