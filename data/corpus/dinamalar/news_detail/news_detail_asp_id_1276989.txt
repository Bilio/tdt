<news>
<headline>பத்திரிகா தர்மம் ஆகுமா? கருணாநிதி கேள்வி</headline>
<description>
சென்னை : ''உண்மைக்கு மாறான செய்திகளை, உண்மை போல திரித்து, பொதுமக்களை குழப்பி, திசை திருப்புவதற்காக வெளியிட்டால், அது, பத்திரிகா தர்மம் ஆகுமா?' என, தி.மு.க., தலைவர் கருணாநிதி கேள்வி எழுப்பி உள்ளார்.அவர், நேற்று வெளியிட்டுள்ள அறிக்கை:''power corrupts; Absolute power corrupts Absolutely'' - என்பது ஆங்கிலப் பழமொழி!அதாவது - அதிகாரம், ஊழலுக்குக் காரணமாகிறது; முழு அதிகாரம், முழுமையான ஊழலுக்குக் காரணமாகிறது.லஞ்சம் வாங்குபவர்கள் மட்டும், குற்றவாளிகள் அல்ல; லஞ்சம் கொடுப்பவர்களும், குற்றவாளிகள் தான் என்பது சட்டம்! தான் லஞ்சம் வாங்கும் செய்தியை, யார் மக்களிடம் கொண்டு சேர்ப்பார்களோ, அவர்களையே, எந்த வகையிலாவது மனமாற்றம் செய்து, அணுகுமுறையை மாற்றிட வேண்டும் என்று முனைவதும், ஒருவகை எதிர்மறை அரசியல் தானே?ஒவ்வொருவருக்கும் ஒரு விலை உண்டு அல்லவா?அந்த விலையை கொடுத்து, வளைத்து விட வேண்டியது தானே?இதனால், வெகு மக்களுக்கு எந்தவித நன்மையும் இல்லை; ஆனால், விலை பேசுகிறவர்களுக்கும், விலை போகிறவர்களுக்கும் தான் லாபம்!தமிழகத்தில், பல நாளேடுகள் உண்டு என்ற போதிலும், 'தினமலர்' போன்ற நாளேடுகள், 'ஆளுங்கட்சிகள் ஆனாலும் தவறுகள் நடைபெற்றால், ஜனநாயகக் கடமையை ஆற்றிட வேண்டும்' என்ற பொறுப்புணர்வோடு; அதை யாருக்கும் - எதற்கும் அஞ்சாமல் வெளியிட்டுக் கொண்டிருந்தார்கள்.ஆளுங்கட்சியின் நிர்வாகக் கோளாறுகள் - முறைகேடுகள் - லஞ்ச, ஊழல் நிகழ்வுகளையெல்லாம், பக்கத்திற்கு பக்கம் உரிய ஆதாரங்களோடு எடுத்துக் காட்டி, நிர்வாக தவறுகளை, மக்களிடம் கொண்டு போய்ச் சேர்த்து, உணர்த்திக் கொண்டிருந்தார்கள்.'தினமலர்' இவ்வாறு அரசுக்கு எதிரான செய்திகளை, பத்திரிகா தர்மம் கருதி, விருப்பு - வெறுப்பின்றி, மக்களிடம் தெரிவித்துக் கொண்டிருக்கிறது என்பதற்காக, அரசு விளம்பரங்கள் எதுவும், அந்த நாளிதழுக்கு தரப்படாமல், இருட்டடிப்பு செய்யப்பட்டது.அதைப் பற்றியும், அந்த இதழ் சிறிதும் கவலைப்படாமல், உண்மைகளை ஊருக்குச் சொல்ல வேண்டும்; விளைவுகளைப் பற்றி எண்ணிப் பார்க்கக் கூடாது என்ற நோக்கில், செய்திகளை வெளியிட்டு வந்தது.அதை தடுத்து, சுயநல வலையிலே விழச் செய்ய வேண்டும் என்ற வகையிலே தான், ஜெயலலிதா மீண்டும் முதல்வராக பொறுப்பேற்றவுடன் ஆங்கில, தமிழ் நாளேடுகளில், நான்கு பக்கங்களுக்கு விளம்பரம் கொடுத்தார்கள்.ஒவ்வொரு இதழிலும், நான்கு பக்கங்களுக்கு, கோடிக் கணக்கான ரூபாய் செலவழித்து, விளம்பரங்கள் வெளிவந்தன.அப்போது, 'தினமலர்' நாளிதழுக்கும் முதன்முதலாக, அ.தி.மு.க., அரசு, நான்கு பக்கங்களுக்கு விளம்பரம் கொடுத்தார்கள்.அதன்பின் தான், 'தினமலர்' நாளிதழ், அரசுக்கு எதிரான செய்திகளை வெளியிடுவதையே, பெருமளவுக்குக் குறைத்துக் கொண்டது.சரி, அது அவர்களுடைய வணிக நோக்கத்திற்காகச் செய்கின்ற ஒன்று. பத்திரிகைக்கு வருகின்ற, லட்சக்கணக்கான ரூபாய் மதிப்பிலான விளம்பரத்தைக் கெடுத்துக் கொண்டு, அரசுக்கு எதிரான செய்திகளை வெளியிட வேண்டாமென்று முடிவெடுப்பது, அந்த பத்திரிகையின் விருப்பம் அல்லது தனிப்பட்ட உரிமை என்று கூட வைத்துக் கொள்ளலாம்.ஆனால் அந்த இதழ், அடுத்து ஒரு படி மேலே போய், தி.மு.க.,வைப் பற்றியும், ஆளுங்கட்சிக்குப் பிடிக்காத எதிர்க்கட்சிகளைப் பற்றியும், வரிந்து கட்டிக் கொண்டு, உண்மைக்கு மாறான செய்திகளை, உண்மை போல திரித்து, பொதுமக்களைக் குழப்பி, திசை திருப்புவதற்காக வெளியிட்டால், அது, பத்திரிகா தர்மம் ஆகுமா? உதாரணத்திற்கு சொல்ல வேண்டும் என்றால், 17.6.2015 தேதியிட்ட 'தினமலர்' நாளேட்டில், முதல் பக்கத்தில் வந்துள்ள தலைப்பு செய்தி என்ன தெரியுமா?விஜயகாந்த் தலைமையிலான தே.மு.தி.க., தங்களுக்கு, 90 இடங்கள் வேண்டுமென்று, தி.மு.க.,விடம் வலியுறுத்தியதாகவும், அதனால், தி.மு.க.,வின் மெகா கூட்டணி ஆசைக்கு சிக்கல் ஏற்பட்டிருப்பதாகவும், ஒரு செய்தியை, அது முழுப் பொய் என்று தெரிந்தே, மனசாட்சியைக் கட்டிப் போட்டு விட்டு, இட்டுக்கட்டி வெளியிட்டு உள்ளது.இன்று மாத்திரமல்ல; கடந்த சில நாட்களாகவே, இந்த இதழ் மட்டுமல்ல; வேறு சில இதழ்களும், இப்படிப்பட்ட உண்மைக்கு மாறான செய்திகளை, ஏதோ காரியத்துக்காக கற்பனை செய்து, கட்சி வட்டாரங்கள் தெரிவித்ததாக வெளியிட்டு, மக்களிடம் இது உண்மையாக இருக்குமோ என்ற சந்தேகத்தை ஏற்படுத்துகின்றன.கழக உடன்பிறப்புகளும், பொதுமக்களும் அப்படிப்பட்ட செய்திகளை நம்ப வேண்டாமென்றும், மேலும் அந்த இதழ், இப்படிப்பட்ட, 'அரசியல் செய்யும்' தன் போக்கை பத்திரிகா தர்மம் கருதி மாற்றிக் கொண்டு, ஆளுங்கட்சிக்கும், எதிர்க்கட்சிகளுக்கும், சம துாரத்தில் இருந்து, வேண்டியவர் - வேண்டாதவர் என்பதைப் பற்றி எண்ணிப் பார்க்காமல், பொதுமக்களுக்கு உண்மையான செய்திகளை மட்டும் சொல்லி, ஒளியேற்ற வேண்டுமென்றும், வலியுறுத்திக் கேட்டுக் கொள்கிறேன்.இவ்வாறு, அதில் கூறப்பட்டு உள்ளது.</description>
</news>
