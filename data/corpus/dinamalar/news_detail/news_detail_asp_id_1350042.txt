<news>
<headline>ஐ.எஸ்.ஐ.எஸ்., பிரச்னை இந்தியாவில் தாக்கத்தை ஏற்படுத்துகிறதா?</headline>
<description>
ஈராக் மற்றும் சிரியாவில் சில பகுதிகளை ஐ.எஸ்.ஐ.எஸ்., பயங்கரவாதிகள் கைப்பற்றி விட்டனர். மீதமுள்ள பகுதிகளையும் கைப்பற்ற போர் நடத்தி வருகின்றனர். உலகில் அமைதியை ஏற்படுத்த ஐ.நா., போன்ற நாடுகளின் கூட்டமைப்பு பல உள்ளன. அனைத்து நாடுகளும் ஜனநாயகத்தை தான் விரும்புகின்றன. இருப்பினும் பயங்கரவாத அமைப்பு ஒன்று ஆட்சி அமைக்கிறது என்றால் அது உலகின் அமைதித் தன்மைக்கு மிகப்பெரிய அச்சுறுத்தலை ஏற்படுத்தும். ஐ.எஸ்., போரை பெரிய நாடுகளால் கூட தடுத்து நிறுத்த முடியவில்லை. அந்த அமைப்பு நாளுக்குநாள் பலம் பெற்று வருகிறது. இந்தியாவில் இருந்தும் அந்த அமைப்புக்கு ஆள் திரட்டியதாக பலர் கைது செய்யப்பட்டுள்ளனர். ஐ.எஸ்., அமைப்பில் சேர்ந்து 15 இந்தியர்கள் போர் செய்துள்ளதாக தகவல்கள் தெரிவிக்கின்றன. மேலும் அந்த அமைப்பில் சேர சென்ற 30 இந்தியர்கள் கைதாகியுள்ளனர். இதை கண்டுகொள்ளாவிட்டால் அந்த அமைப்பு இந்தியாவில் தாக்கத்தை ஏற்படுத்திவிடும் என சமூக ஆர்வலர்கள் எச்சரிக்கின்றனர். இது தொடர்பாக ஆங்கில தனியார் செய்தி தொலைக்காட்சி சேனலில் விவாதம் நடந்தது. இதை பர்கா தத் தொகுத்து வழங்கினார். விவாதத்தில் முன்னாள் உள்துறைசெயலரும், பா.ஜ., எம்.பி.,யுமான ஆர்.கே.சிங், சமூக ஆர்வலர் சேஷாத்ரி ஷாரி மற்றும் காங்கிரஸ் கட்சியை சேர்ந்த பவன் கேரா ஆகியோர் பங்கேற்றனர்.தொகுப்பாளர் பர்கா தத்: உலக நாடுகள் உன்னிப்பாக கவனிக்க வேண்டிய விஷயம் ஐ.எஸ்., போர். பிரிவினைவாதிகள் அதிகமுள்ள காஷ்மிர் பகுதியில் இருந்து ஒருவர் மட்டுமே ஐ.எஸ்.,சில் இணைந்துள்ளார். கவனிக்கப்பட வேண்டிய விஷயம் என்னவென்றால் இந்தியாவின் எல்லா பகுதிகளிலும் இருந்தும் இந்த அமைப்புக்கு ஆட்கள் திரட்டப்பட்டுள்ளனர். ஐ.எஸ்., அமைப்புக்கு இந்தியா முழுவதும் மறைமுகமாக ஆதரவு பெருகி வருகிறது. இது இந்தியாவில் தாக்கத்தை ஏற்படுத்துமா.பா.ஜ., எம்.பி., ஆர்.கே.சிங்: ஐ.எஸ்.ஐ.எஸ்., போரை இந்தியா உட்பட முக்கிய நாடுகள் அனைத்தும் கண்காணித்து வருகின்றன. அனைத்து நாடுகளும் ஒன்றிணைந்து செயல்பட்டால் எளிதாக நிலைமையை கட்டுக்குள் கொண்டு வரலாம். பெரிய அசம்பாவிதம் ஏற்படும் முன் இதற்கான நடவடிக்கைகள் எடுக்கப்பட வேண்டும். இந்தியாவின் ஐ.எஸ்., அமைப்பின் தாக்கம் ஏற்படாமலிருக்க அரசு செயலில் இறங்கியுள்ளது.சமூக ஆர்வலர் சேஷாத்ரி ஷாரி: ஐ.எஸ்., அமைப்புக்கு இணையதளத்தின் மூலமும் ஆட்கள் சேர்க்கப்பட்டு வருகின்றனர். இதனை கண்டறிவது சிக்கலான வேலையாக உள்ளது. இந்தியா முழுவதும் இந்த அமைப்பை சேர்ந்த ஆட்கள் கைது செய்யப்பட்டுள்ளது ஆச்சரியம் அளிக்கிறது. இதனை தீவிர நடவடிக்கை எடுத்து செயல்படாவிட்டால் நிலைமை எல்லை மீறி போய்விடும்.காங்கிரஸ் உறுப்பினர் பவன் கேரா: தற்போதைய அரசின் மதவாத கொள்கைகளே ஐ.எஸ்., அமைப்பின் ஆதரவு பெருக காரணம். பிரதமர் மோடி வெளிநாடுகளுக்கு சுற்றுப்பயணம் மேற்கொள்வதிலேயே காலத்தை கழிக்கிறார். நாட்டுக்கு ஏற்படும் அச்சுறுத்தலை அவர் கண்டு கொள்வதில்லை. காஷ்மிரில் கூட பாகிஸ்தான் கொடிகள் அடிக்கடி தென்படுகின்றன. காங்கிரஸ் ஆட்சியில் இதுபோன்ற செயல்கள் நடந்ததில்லை. அரசு மதவாதத்தை கைவிட்டால் தான் பயங்கரவாத அமைப்புகளை கட்டுப்படுத்த முடியும்.இவ்வாறு விவாதம் நடந்தது.</description>
</news>
