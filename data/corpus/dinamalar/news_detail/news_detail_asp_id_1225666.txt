<news>
<headline>பருவமழையால் பாதிக்கப்பட்ட விவசாயிகளுக்கு கூடுதல் இழப்பீடு: 'முத்ரா' வங்கி துவக்க விழாவில் பிரதமர் நரேந்திர மோடி அறிவிப்பு</headline>
<description>
புதுடில்லி: ''சமீபத்தில் பெய்த, பருவம் தவறிய மழையால், பயிர்கள் பாதிக்கப்பட்ட விவசாயிகளுக்கு கூடுதல் இழப்பீடு வழங்கப்படும். மேலும், விவசாயிகளுக்கான கடன்களை வங்கிகளும் மாற்றி அமைக்கும்,'' என, பிரதமர் நரேந்திர மோடி கூறினார்.நம் நாட்டில், 5.77 கோடி முறைசாரா தொழில் நிறுவனங்கள் உள்ளன. இவற்றில், குறைவான அளவு நிறுவனங்களே, வங்கிகள் மூலம் கடன் பெறுகின்றன. இந்த நிலையை மாற்ற, 'மைக்ரோ யூனிட் டெவலப்மென்ட் ரீபைனான்ஸ் ஏஜன்சி' என, அழைக்கப்படும், 'முத்ரா' வங்கி துவக்கப்படும் என, 2015 - 16ம் நிதியாண்டிற்கான மத்திய பட்ஜெட்டில் அறிவிக்கப்பட்டது. அதன்படி, சிறு தொழில் முனைவோருக்கு, 10 லட்சம் ரூபாய் வரை கடன் வழங்க வகை செய்யும், முத்ரா வங்கியை, டில்லியில் பிரதமர் நரேந்திர மோடி நேற்று துவக்கி வைத்தார். இந்த வங்கியானது, கடன் வழங்கும் பணியோடு, குறு நிதி நிறுவனங்களை கட்டுப்படுத்தும் அமைப்பாகவும் செயல்படும்.ரூபாய், 20 ஆயிரம் கோடி தொகுப்பு நிதியுடனான, 'முத்ரா' வங்கியை, டில்லியில் நேற்று துவக்கி வைத்து, பிரதமர் நரேந்திர மோடி பேசியதாவது: பெரிய தொழில் நிறுவனங்கள் எல்லாம், 1.25 கோடி பேருக்கு வேலை அளிக்கின்றன. ஆனால், சிறு தொழில் நிறுவனங்கள் மூலம், 12 கோடி பேர் வேலைவாய்ப்பு பெறுகின்றனர். கடன் பெற முடியாத நிலையில் உள்ள, சிறு தொழில் முனைவோருக்கு கடன் வழங்கவும், நாட்டு மக்களின் சேமிக்கும் பழக்கத்தை மேம்படுத்தவும், 'முத்ரா' வங்கி துவக்கப்பட்டு உள்ளது. வேலைவாய்ப்பை பெருக்குவது மற்றும் சுயவேலை வாய்ப்பை அதிகரிப்பது போன்றவை, மத்திய அரசின் முன்னுரிமை திட்டங்களாகும். சிறு தொழில் முனைவோருக்கு கடன் வழங்குவதன் மூலம், உள்நாட்டு உற்பத்தியும் பெருமளவில் அதிகரிக்கும். தற்போது துவக்கப்பட்டுள்ள முத்ரா வங்கி, அடுத்த ஒரு ஆண்டில், மிகப்பெரிய வளர்ச்சி அடையும். வங்கியாளர்கள் எல்லாம், முத்ரா வங்கி முன், வரிசையாக நின்று, அதன் வாடிக்கையாளர்களில், 50 லட்சம் பேரை தங்களிடம் தரும்படி கேட்கும் நிலைமை உருவாகும். பருவமழை பற்றாக்குறை, காலம் தவறி பெய்யும் மழை போன்றவையால், விவசாயிகள் பாதிப்புக்கு ஆளாகின்றனர். எனவே, விவசாயிகளுக்கு உதவும்படி, வங்கிகள் மற்றும் இன்சூரன்ஸ் நிறுவனங்களை கேட்டுக் கொண்டுள்ளேன். விவசாயிகள், 50 சதவீத அளவுக்கு பயிர்கள் பாதிக்கப்பட்டால் மட்டுமே, இழப்பீடு பெற முடியும் என்ற நிலை தற்போது உள்ளது. அது, மாற்றி அமைக்கப்பட்டுள்ளது. 33 சதவீத பயிர் பாதிப்பை சந்தித்தாலே, இழப்பீடு பெற வகை செய்யப்பட்டு உள்ளது. மேலும், விவசாயிகளுக்கான இழப்பீட்டுத் தொகையும், 1.5 மடங்காக உயர்த்தப்பட்டு உள்ளது. அதாவது, இதுவரை ஒரு லட்சம் ரூபாய் இழப்பீடு பெற்றவர்கள் எல்லாம், இனி, 1.50 லட்சம் ரூபாய் இழப்பீடு பெறலாம். விவசாயிகளுக்கு கூடுதல் இழப்பீடு வழங்குவதால், அரசுக்கு நிறைய செலவாகலாம். ஆனாலும், துயரத்தில் உள்ள விவசாயிகளுக்கு உதவ வேண்டியது அவசியமானது. இவ்வாறு, மோடி பேசினார்.மூன்று விதமான கடன் திட்டங்கள்:</description>
</news>
