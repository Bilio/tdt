<news>
<headline>அதிகாரிகள் கவனத்திற்கு - கிருஷ்ணகிரி</headline>
<description>
ஜல்லி கற்கள் பெயர்ந்த சாலை: ஓசூர் தாலுகா, பாகலூர் அடுத்த தேவிரப்பள்ளி பகுதியில் உள்ள பஞ்., சாலை, மிகவும் மோசமான நிலையில் உள்ளது. ஜல்லி கற்கள் பெயர்ந்து, சாலை ஆங்காங்கு பள்ளமாக இருப்பதால், இரு, நான்கு சக்கர வாகன ஓட்டிகள் பெரிதும் அவதியடைந்து வருகின்றனர். பல ஆண்டுகளுக்கு முன்பு அமைக்கப்பட்ட பஞ்சாயத்து சாலையை புதுப்பிக்க வேண்டும் என, அப்பகுதி பொதுமக்கள் கோரிக்கை விடுத்துள்ளனர். உடனடியாக இதற்கு நடவடிக்கை எடுக்க வேண்டும்.போர்வெல் குழி மூடாததால் ஆபத்து: கிருஷ்ணகிரி மாவட்டம், ராயக்கோட்டை ரயில் நிலையம் முன்பு அமைக்கப்பட்டிருந்த அடிபம்பு அகற்றப்பட்டு, தற்போது அந்த குழி மூடப்படாமல் உள்ளது. சாலையோரத்தில் உள்ள இந்த மூடப்படாத குழியில் சிறுவர்கள் மற்றும் ரயில் நிலையத்துக்கு வரும் பயணிகள் விழுந்து உயிர் பலி ஏற்படும் சூழ்நிலை உள்ளதால், உடனடியாக இந்த போர்வெல் குழியை மூட நடவடிக்கை எடுக்க வேண்டும் என பயணிகள் வலியுறுத்தி வருகின்றனர்.சாலையில் கழிவு நீர்; சங்கடத்தில் மக்கள்: கிருஷ்ணகிரி-தர்மபுரி தேசிய நெடுஞ்சாலையில், பாரதியார் நகர் அருகே குடியிருப்பு பகுதியில் இருந்து கழிவு நீர் செல்லும் கால்வாய், நீண்ட நாட்களாக தூர்வாரப்படாமல் உள்ளதால், கால்வாயில் இருந்து தண்ணீர் வெளியேறி, சர்வீஸ் சாலையில் ஓடுகிறது. இதனால் சாலையில் நடந்து செல்வோர் மற்றும் வாகனங்களில் செல்வோர் கடும் அவதிக்குள்ளாகி வருகின்றனர். கால்வாயை தூர்வார உடனடியாக நடவடிக்கை எடுக்க வேண்டும்.</description>
</news>
