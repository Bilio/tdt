<news>
<headline>கருணாநிதி மீதான விமர்சனம் வைகோ பகிரங்க மன்னிப்பு</headline>
<description>
சென்னை: 'தி.மு.க., தலைவர் கருணாநிதியின் ஜாதியை குறிப்பிட்டு பேசியதை, வாழ்நாளில் செய்த குற்றமாகக் கருதுகிறேன். இந்த குற்றத்தை, தாய் உள்ளத்தோடு அவர் ஏற்க வேண்டும்' என, மக்கள் நல கூட்டணி ஒருங்கிணைப்பாளர் வைகோ கூறி உள்ளார்.இது குறித்து, அவர் வெளியிட்டுள்ள அறிக்கை: தே.மு.தி.க.,வில் ஏற்பட்ட நிலை குறித்து, நிருபர்களிடம் நேற்று பேட்டி அளித்தேன். அப்போது, பணம் வாங்கிக் கொண்டு, கட்சி மாறுவது இழிவானது என கூறியபோது, இது உலகத்தின் ஆதித் தொழிலைப் போன்றது என கூறினேன். ஆனால், கருணாநிதி குறித்தோ, அவரது குடும்பத்தினர் குறித்தோ மறைமுகமாக இப்படி சொல்ல வேண்டும் என, இம்மி அளவும் என் மனதில் எண்ணம் இல்லை என்பதை, என் தாய் மீது ஆணையாகக் கூறுகிறேன்.நாதஸ்வரம் வாசிக்கும் கலை அவருக்கு தெரியும் என்று கூறியது, தவறாக பொருள் கொள்ளும்படி ஆகிவிட்டது. அது மிகப் பெரிய தவறு தான். கருணாநிதியை ஜாதி குறிப்பிட்டு, நான் சொன்னதாக பழிப்பதற்கும் ஆளாகி விட்டதை எண்ணி, வேதனைப்படுகிறேன். இப்படி நான் கூறியதை, என் வாழ்நாளில் செய்த குற்றமாகவே கருதுகிறேன்; அதற்கு மன்னிப்பும் கேட்டுக் கொள்கிறேன். தாய் உள்ளத்தோடு, என் விளக்கத்தை கருணாநிதி ஏற்க வேண்டுகிறேன். இவ்வாறு அறிக்கையில் கூறி உள்ளார்.</description>
</news>
