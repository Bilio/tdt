<news>
<headline>சிறுவர்கள் துன்புறுத்தப்பட்ட விவகாரம் விழுப்புரம் எஸ்.பி.,க்கு 'நோட்டீஸ்'</headline>
<description>
சென்னை: காவல் நிலையத்தில் சிறுவர்கள் அடித்து துன்புறுத்தப்பட்டது குறித்து, அறிக்கை அளிக்கும்படி, விழுப்புரம் மாவட்ட எஸ்.பி.,க்கு, மாநில மனித உரிமைகள் ஆணையம், 'நோட்டீஸ்' அனுப்பியுள்ளது.விழுப்புரம் மாவட்டம், கீழ்பெரும்பாக்கம் அரசு பள்ளியில், பிளஸ் 1 படிக்கும், இரு மாணவர்கள், அப்பகுதியில் உள்ள ஒரு வீட்டில், ஒரு லட்சம் ரூபாய் திருடியதாக, விழுப்புரம் நகர போலீசார் விசாரணை நடத்தினர்.அப்போது, மாணவர்களை அடித்து துன்புறுத்தியதாக, நாளிதழ் ஒன்றில் செய்தி வெளியானது. அதையடுத்து, மாநில மனித உரிமைகள் ஆணையம் தானாக முன்வந்து, வழக்கை விசாரணைக்கு எடுத்தது.ஆணைய தலைவர் டி.மீனாகுமாரி பிறப்பித்த உத்தரவு: காவல் நிலையத்தில் மாணவர்கள் அடித்து துன்புறுத்தப்பட்டது குறித்து, விழுப்புரம் மாவட்ட எஸ்.பி., இடைக்கால அறிக்கை தாக்கல் செய்ய வேண்டும்; இல்லாவிடில், எஸ்.பி., மீது நடவடிக்கை எடுக்கப்படும்.இவ்வாறு உத்தரவு பிறப்பிக்கப்பட்டுள்ளது.</description>
</news>
