<news>
<headline>காஷ்மீரில் பா.ஜ., - பி.டி.பி., கூட்டணி சரியா?</headline>
<description>
காஷ்மீரில் அமைந்துள்ள பா.ஜ., - பி.டி.பி., கூட்டணி ஆட்சி சரியான ஒன்றா. இல்லை காஷ்மீரில் அதிகாரத்தை பகிர்ந்து கொண்டு தங்களுக்கு தேவையானவற்றை நிறைவேற்றிக் கொள்ள திட்டமிட்டுள்ளனவா. அரசு பதவியேற்ற சில நாட்களிலேயே பிரிவினைவாத தலைவர் மஸ்ரத் ஆலமை விடுவித்துள்ளார் முதல்வர் முப்தி முகமது சயித். இதற்கு நாட்டின் பல தலைவர்களும் எதிர்ப்பு தெரிவித்துள்ளனர். ஆலம் விடுதலை பார்லிமென்ட்டிலும் எதிரொலித்தது. இந்நிலையில் பா.ஜ., கூட்டணியை முறித்துக் கொள்ள வேண்டும் என குரல்கள் ஒலிக்கத் துவங்கியுள்ளன. இந்த கூட்டணி தொடர்வது சரியா என ஆங்கில தொலைக்காட்சி சேனலில் விவாதம் நடந்தது. விவாதத்தை பர்கா தத் தொகுத்து வழங்கினார். காங்கிரஸ் செய்தித் தொடர்பாளர் மணீஸ் திவாரி, பி.டி.பி., அமைச்சர் நதீம் அக்தர், தேசிய மாநாட்டுக் கட்சியின் மூத்த தலைவர் தேவேந்திர ராணா, பா.ஜ., செய்தித் தொடர்பாளர் சம்பித் பத்ரா ஆகியோர் கலந்து கொண்டனர்.தொகுப்பாளர் பர்கா தத்: காஷ்மீரில் அமைந்துள்ளது சந்தர்ப்பவாத கூட்டணியா. இந்த கூட்டணியால் காஷ்மீர் மக்களுக்கு நன்மை கிடைக்குமா. ஆரம்பத்திலேயே இக்கூட்டணியில் பல்வேறு முரண்பாடுகள் தென்படுகின்றன. இருகட்சியின் கொள்கைகளும் முற்றிலும் வேறுபட்டவை. இப்படி இருக்கையில் கூட்டணி தொடருமா.காங்கிரஸ் செய்தித்தொடர்பாளர் மணீஸ் திவாரி: காஷ்மீரில் ஏற்பட்டுள்ள இந்த கூட்டணியால் மாநில மக்கள் மட்டுமல்லாமல், இந்திய மக்களும் பாதிப்படைவர். காஷ்மீரில் பிரிவினைவாதிகள் தலைதூக்கினால் நிலைமை கட்டுக்குள் இல்லாமல் போய்விடும். இருகட்சிகளும் அதிகாரத்தை பகிர்ந்து கொள்ளும் நோக்கிலேயே கூட்டணியை அமைத்துள்ளன. இது எவ்வளவு நாட்களுக்கு நீடிக்கும் எனத் தெரியவில்லை. மறுதேர்தல் வந்தால் நிலைமை மாறிவிடும் என்பதாலேயே கூட்டணி அமைத்துள்ளன.பி.டி.பி., அமைச்சர் நதீம் அக்தர்: காஷ்மீரில் என்ன செய்ய வேண்டும் என்பது பி.டி.பி.,க்கு நன்கு தெரியும். காஷ்மீர் என்பது இந்தியாவின் மற்ற மாநிலங்களை போல் அல்ல. பா.ஜ.,வுடன் கலந்து ஆலோசித்த பிறகே கூட்டணி அமைக்கப்பட்டுள்ளது. இந்த கூட்டணி தொடர வேண்டும் என்றே பி.டி.பி., விரும்புகிறது.தேசிய மாநாட்டு கட்சி மூத்த தலைவர் தேவேந்திர ராணா: சந்தர்ப்பவாத கூட்டணிக்கு மிகச்சிறந்த எடுத்துக்காட்டு பா.ஜ.,-பி.டி.பி., கூட்டணி. இது தொடர்ந்தால் காஷ்மீர் மக்களின் பாதுகாப்பு கேள்விக்குறியாகிவிடும். கடந்தமுறை டில்லியில் ஆம்ஆத்மி-காங்., கூட்டணி அமைந்தது போலத்தான் இதுவும். நெடுநாள் நீடிக்காது.பா.ஜ., செய்தித்தொடர்பாளர் சம்பித் பத்ரா: இந்தியாவில் பா.ஜ., தலைமையில் ஒரு நிலையான ஆட்சி ஏற்பட்டுள்ளது. இந்நிலையில் காஷ்மீரிலும் பா.ஜ., அதிகாரம் பெற்றிருந்தால் மாநில மக்களுக்கு நன்மை செய்யலாம். இதன் அடிப்படையில் தான் கூட்டணி ஏற்பட்டது. இருப்பினும் மஸ்ரத் ஆலம் விடுதலையை ஏற்றுக்கொள்ள முடியாது. பி.டி.பி.,யுடன் கலந்து ஆலோசித்து பிரச்னைக்கு சுமூக தீர்வு காணப்படும்.இவ்வாறு விவாதம் நடந்தது.</description>
</news>
