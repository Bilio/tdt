<news>
<headline>ரூ 5000 கோடியை இழக்கும் அறநிநிலையத் துறை</headline>
<description>
இந்து சமய அறநிலைய துறையின் அதிகாரப்பூர்வ பதிவுகளை, அண்மையில் பார்வையிட நேர்ந்தபோது, 99.55 சதவீதம், 98.36 சதவீதம், 99.39 சதவீதம், 100 சதவீதம் என சில புள்ளி விவரங்கள் கண்களை ஈர்த்தன.ஸ்ரீரங்கம் கோவிலுக்கு சொந்தமான வீட்டு மனைகள், வணிக கட்டடங்கள், வணிக மனைகள் ஆகியவற்றில், 2015ம் ஆண்டு நிலுவை விவரங்கள் இவை என்றால், இத்துறையின் நிர்வாக திறமை வெளிப்படும்.இப்படி ஒன்றுமே வசூல் செய்யாமல் இருக்க ஒரு துறை அவசியமா, அவற்றின் கீழ் கோவில்கள் ஏன் வரவேண்டும் என்ற கேள்விகள் எழுவதில் அதிசயம் இல்லை. இப்படிப்பட்ட நிர்வாகத்திற்கு, ஸ்ரீரங்கம் கோவிலில் இருந்து ஆண்டுக்கு, ஒரு கோடி ரூபாய்க்கு மேல் நிர்வாக கட்டணத்தை, தமிழக அரசு வசூலிப்பது கொடுமையிலும் கொடுமை.தமிழகம் முழுவதும் கோவில்களுக்கு சொந்தமாக, பல லட்சம் ஏக்கர் நிலங்கள் உள்ளன. இவற்றில் இருந்து, 10 வருடங்களாக வாடகை வரவில்லை என்று பத்திரிகையில், வெட்கம் இல்லாமல் விளம்பரம் செய்தது இந்த துறை. கோவில்களுக்குச் சொந்தமான விவசாய நிலங்கள், கட்டடங்கள், மனைகள் ஆகியவற்றை, இரண்டு லட்சம் பேர் அனுபவித்து வருகின்றனர்.இவர்களில், பெரும்பாலானோர் கோவிலுக்குச் செலுத்த வேண்டிய நியாயமான வாடகையை கூட செலுத்துவது இல்லை. அப்படியென்றால், அவர்கள் எல்லாம் இலவசமாக, இவற்றை அனுபவித்து வருகின்றனரா என்றால் அதுவும் இல்லை.இங்கு தான் வருகிறது ஓட்டு வங்கி அரசியல். இவர்களிடம் கெடுபிடி வசூல் செய்தால், 10 லட்சம் ஓட்டுகளை ஆளுங்கட்சி இழக்கும் என்று உள்ளூர் அரசியல் தலைகளும், அறநிலையத்துறை அதிகாரிகளும் அரசை மிரட்டுகின்றனர். ஆனால், கோவில் சொத்தை அனுபவிப்பவர்களிடம் வேறு விதமாக மிரட்டி உள்ளூர் தலைகளும், துறை அதிகாரிகளும், 'கப்பம்' வசூலித்து விடுவர். நியாயமான வாடகைக்குச் சற்று குறைவாகத் தான் இந்த, 'கப்பம்' இருக்கும்.கோவில் சொத்துக்களைக் குறைந்த வாடகையில் எடுத்து, அவற்றை பல மடங்கு லாபத்திற்கு உள்வாடகை விடுவது இப்போது பரவலாக நடந்து வரும் மோசடி. அதிகாரிகள் துணை இல்லாமல், இதை செய்ய முடியாது. காரணம் கோவில் அதிகாரி, ஆறு மாதங்களுக்கு ஒரு முறை கோவில் சொத்துக்களைப் பார்வையிட்டு, அவற்றின் உண்மையான நிலவரங்களைப் பதிவு செய்ய வேண்டும் என்பது சட்ட விதி.இந்த விதியை கோவில் நலத்திற்காக இல்லாமல், தன் வருவாய்க்காக  அதிகாரி கட்டாயம் பின்பற்றுவார். நில வருவாய் சட்டத்தில் மாவட்ட ஆட்சியருக்கு அளிக்கப்பட்டுள்ள சிறப்பு அதிகாரங்கள், அறநிலையத் துறை இணை கமிஷனர்களுக்கும் வழங்கப்பட்டுள்ளன. இந்த அதிகாரத்தை கொண்டு அவர்கள் நீதிமன்ற உதவியை நாடாமல், வாடகை நிலுவைதாரர்களையும், ஆக்கிரமிப்பாளர்களையும் வெளியேற்றலாம். அப்படிச் செய்தால், எப்படி மேல் வரும்படி சம்பாதிப்பது?நியாயமான வாடகை நிர்ணயம் செய்து, சட்டத்தில் அறநிலையத் துறைக்கு உள்ள சிறப்பு அதிகாரங்களைப் பயன்படுத்தினால், பழைய பாக்கி மாத்திரமின்றி, ஆண்டு வருமானமாக, 5,000 கோடி ரூபாய் வருவாய் பெறலாம்.இதேபோன்று வேறு ஒரு பெரிய மோசடியும் அறநிலைய துறையால் நிறைவேற்றப்பட்டது. அறங்காவலர்கள் நியமனம் செய்யப்பட்டபோது,   கோவில் பணி நியமனங்களில் எந்த அதிகாரமும் இல்லாத அரசு, 8,184 கோவில் ஊழியர்களை நியமிப்பதாக அறிவித்து வெளியிட்ட அரசாணை  ஓர் ஏமாற்று வேலையே.ஒவ்வொரு கோவிலும், ஒரு தனி அமைப்பு. கோவில்கள் அரசு சொத்துக்களோ அல்லது நிறுவனங்களோ இல்லை. இவற்றுக்கு ஒன்று போல அரசோ, ஆணையரோ உத்தரவு போட சட்டத்தில் இடமில்லை என்று இத்துறையே ஏற்கனவே நீதிமன்றங்களில் தெளிவாகச் சத்திய பிரமாணம் செய்துள்ளது. அப்படி இருக்கும்போதும், அறநிலைய துறையில் பணி நியமனம் அதிகாரம் எக்காலத்திலும் அறங்காவலர்களுக்கு மாத்திரமே உண்டு என்று தெளிவாகச் சட்டப் பிரிவு சொல்லும்போதும், யாரை ஏமாற்ற இப்படி, ஓர் அரசாணை வெளிவந்தது என்று தெரியவில்லை.கோவில் பணி நியமனங்களில்  அரசுக்கு அதிகாரம் உண்டு என்று நம்பி எவ்வளவு பேர் அரசியல்வாதிகளிடமும், இத்துறை அதிகாரிகளிடமும் பணம் கொடுத்து ஏமாந்தனரோ? மக்களுக்குச் சட்டமா தெரியும்; லஞ்சம் கொடுக்கத் தெரியும்; பணி நியமன உத்தரவு வாங்கத் தெரியும். இந்த நியமனங்கள் செல்லாதவை என்று நீதிமன்றம் சென்றால் வேலை போய்விடும் என்பது, பாவம், அவர்களுக்குத் தெரியாது.இதற்காகவே, தமிழக அரசு கோவில்களை எப்படியாவது முழு கட்டுப்பாட்டில் வைத்துக் கொள்ள விரும்புகிறது. இந்த நிலை மாறினால் தான் கோவில்களின் நிர்வாகம் சீரடையும்.டி.ஆர் .ரமேஸ்</description>
</news>
