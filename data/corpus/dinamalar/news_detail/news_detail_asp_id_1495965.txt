<news>
<headline>சிறை தண்டனை பெற்று தப்பிய அரசு பஸ் கண்டக்டர் கைது</headline>
<description>
பெரியகுளம்: பெரியகுளம் மாஜிஸ்திரேட் நீதிமன்றத்தில் செக்மோசடி வழக்கில் சிறைதண்டனை பெற்று தப்பிய அரசு பஸ் கண்டக்டர் கைது செய்யப்பட்டார். பெரியகுளம் அருகே சில்வார்பட்டி தெற்குகாலனியைச் சேர்ந்த அரசு பஸ் கண்டக்டர் ஆர்.முருகன்; இவர் பெரியகுளத்தைச் சேர்ந்த பி.முருகனிடம் 2002ல் ஒரு லட்சம் ரூபாய் கடன் வாங்கினார். இதற்காக கண்டக்டர் முருகன், வங்கி செக்கினை கொடுத்துள்ளார். அது செலுத்தப்பட்டபோது வங்கியில் முருகன் கணக்கில் பணம் இல்லாததால் திரும்பியது. இதுகுறித்து பெரியகுளம் மாஜிஸ்திரேட் நீதிமன்றத்தில் கண்டக்டர் முருகன் மீது, பெரியகுளம் முருகன் செக்மோடி வழக்குத்தொடர்ந்தார். வழக்கை விசாரித்த மாஜிஸ்திரேட் மாரியப்பன் மார்ச் 29ல், கண்டக்டர் முருகனுக்கு ஓராண்டு சிறை தண்டனை, ரூ.10 அபராதம் விதித்து தீர்ப்பளித்தார். அபராதத்தொகை செலுத்துவது போல் சென்ற முருகன், நீதிமன்ற வளாகத்திலிருந்து தப்பினார். பல்வேறு ஊர்களில் போலீசார் அவரை தேடினர். இந்நிலையில் நேற்று பெரியகுளம் அரசு மருத்துவனை அருகே சென்று கொண்டிருந்த கண்டக்டர் முருகன், எஸ்.ஐ., வெங்கடேஷ்பிரபுவிடம் சிக்கினார். நீதிமன்றத்தில் ஓராண்டு சிறை தண்டனை பெற்றது மற்றும் நீதிமன்றத்தில் இருந்து தப்பியது ஆகிய இரு வழக்குகளில் கைது செய்யப்பட்ட அவர்,மாஜிஸ்திரேட் நீதிமன்றத்தில் ஆஜர்படுத்தப்பட்டு சிறையில் அடைக்கப்பட்டார்.</description>
</news>
