<news>
<headline>விழிப்புணர்வு கலைநிகழ்ச்சியை கண்டுகொள்ளாத பொதுமக்கள்</headline>
<description>
ஈரோடு: ஈரோடு மாநகராட்சி, கிழக்கு சட்டசபை தேர்தல் பிரிவு சார்பில், ஈரோடு பஸ் ஸ்டாண்டில் வாக்காளர் விழிப்புணர்வு நிகழ்ச்சி நடந்தது.சேலம் கிச்சிபாளையத்தை சேர்ந்த ரேவதி கலைக்குழுவினர், 100 சதவீதம் வாக்களிக்க வேண்டும் என வலியுறுத்தி, ஆடல், பாடல், நாடகம், போன்ற கலைநிகழ்ச்சிகளை நடத்தினர். அதை பொது மக்கள் கண்டு கொள்ளாமல், அவரவர் வேலையை பார்த்தபடி சென்றனர். பொதுமக்கள் கவனத்தை ஈர்க்க வாளமீனுக்கும், விலங்கு மீனுக்கும் கல்யாணம் என தப்படிக்கு தகுந்தபடி, ஆடி பார்த்தனர். ஒன்றும் வேலைக்கு ஆகவில்லை. ஒரு மணி நேர நிகழ்ச்சியை முடித்துக் கொண்டு, ரயில்வே காலனிக்கு செல்வதாக கூறி புறப்பட்டனர். எப்படியாவது வாக்காளர்களை, 100 சதவீதம் ஓட்டு போட வைத்து விட வேண்டும் என, தேர்தல் ஆணையம் முனைப்புடன் செயல்பட்டு வருகிறது. ஆனால், மக்கள்தான் அதை புரிந்து கொள்வதில்லை. சாலை விபத்து, சண்டை, சச்சரவுகள் போன்ற சம்பவங்கள், நடந்தால் கூட்டமாக கூடி, வேடிக்கை பார்க்கும் மக்கள், ஐந்தாண்டுக்கு ஆளப்போகும் அரசை, தேர்தெடுக்கும் வாக்களிப்பின் அவசியத்தை அறிந்து கொள்ள நேரமில்லை.</description>
</news>
