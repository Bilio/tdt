<news>
<headline>சவுகார்பேட்டை காடியா</headline>
<description>
'வேற வேற குணங்கள் கொண்ட மனுஷங்க ஒண்ணா சேர்ந்து இருக்கிற மாதிரி, ஒரு கலவையான சாப்பாடு கிடைச்சா எப்படி இருக்கும்' திடீரென இப்படிக் கேட்ட என்னை, அடிக்காத குறையாக முறைத்தனர் என் நண்பர்கள். 'எப்படி... தக்காளி சாதம், புளியோதரை, சாம்பார் சாதம், தயிர் சாதம் எல்லாம் ஒரே தட்டுலேயா?' நக்கலாக கேட்டான் ஒரு நண்பன். 'அப்படீன்னா நாம கோயில் கோயிலாத் தான் போகணும்'  இது இன்னொரு நண்பன். 'பச்ச புள்ள... ஆசைப்பட்ருச்சு; நிறைவேத்தி வைக்கலேன்னா காய்ச்சல் வந்துடப் போகுது; வாங்க... 'சவுகார்பேட்டை'க்குப் போய், அவன் ஆசையை நிறைவேத்தி வைப்போம்' ஒரு நல்லவன் சொல்ல, 'அங்கே எதுக்குடா?' தடை போட முயற்சித்தான் இன்னொருவன். 'காடியா சாப்பிடலாம்; வாங்கடா' நல்லவன் கிளம்பியதும், அவனை பின்தொடர்ந்தோம்.'நம்ம ஊருல இட்லி, தோசை சாப்பிடுற மாதிரி, குஜராத்துல இருக்கிற ரொம்ப பேருக்கு காலை உணவே, இந்த காடியா தான்! இது கூட பப்பாளி சாம்பரோ (பப்பாளி கூட்டு) அல்லது முட்டைக்கோஸ் பொரியல், கூடவே, எண்ணெயில வறுத்த பச்சை மிளகாய், இரண்டு ஜிலேபி சேர்த்து சாப்பிடுவாங்க. எல்லாம் ஒண்ணு சேரும் போது ஒரு ருசி கிடைக்கும் பாரு; அதெல்லாம் அனுபவிச்சா தான் புரியும்' நண்பன் சொல்லி முடிக்க, எங்கள் வண்டி, சவுகார்பேட்டை தங்கசாலையிலிருந்த, 'பகவதி ஸ்வீட் ஹவுஸ்' முன்னால் நின்றது. 'டேய்...நீ சொன்னது உண்மைதான்டா; ருசி அமர்க்களமா இருக்கு' நான் உட்பட எல்லாரும், காடியா கடித்தபடி ஜொள்ள, நல்லவன் பெருமையாய் சிரித்தான். 'மொறு மொறு' காடியா: நயம் கடலை மாவுடன் கொஞ்சம் சோடா உப்பு சேர்த்து பிசைந்து, கூழாங்கல் போல உருட்டி, பின் நீளவாக்கில் தேய்த்து, எண்ணெயில் போட்டு எடுத்தால், குஜராத்தி காடியா ரெடி!ருசியின் ரகசியம்: 'கடந்த 40 ஆண்டுகளா, நயமான கடலை மாவைத் தான் காடியாவுக்கு பயன்படுத்துறோம். வீட்டு பக்குவத்துல தயாரிக்கப்படுற பப்பாளி சாம்பரோவும், முட்டைக்கோஸ் சப்ஜியும் தான், 'காடியா'வுக்கு இப்படி ஒரு ருசியை கொடுக்குதுன்னு நினைக்கிறேன்!' கடை உரிமையாளர் ரத்தன் லால்.என்ன விலை?: கரகர, மொறு மொறு காடியா, 30 ரூபாய் / 100 கிராம். சோத்து மூட்டை: வெள்ளி நிற காகித தட்டுல, நீளநீளமா, வறுத்த வாழைக்காய் மாதிரி இருந்த காடியாவைப் பார்க்கும் போதே எனக்கு நாக்கு ஊற ஆரம்பிச்சிடுச்சு. 'காடியாவை வைச்சு சப்ஜியை அள்ளி, வறுத்த பச்சை மிளகாயை சேர்த்து கடி'ன்னு நண்பன் சொன்னதும், அப்படியே செஞ்சேன். அடடா...என்னா ருசி தெரியுமா. 'காடியாவுக்கு சரியான ஜோடிப்பா இந்த ஜிலேபி' வாய் நிறைய காடியாவுடன் நான் சொன்னதும், 'டேய்...போதும்டா; நமக்கடுத்து வர்றவங்களுக்கும் கொஞ்சம் இருக்கட்டும்' என, நண்பன் என்னை கலாய்த்தான். அந்நொடியில், ஐந்தாறு காடியா தட்டுகளை நான் காலி செய்திருந்தேன்.இடம்: பகவதி ஸ்வீட் ஹவுஸ், சவுகார்பேட்டை, சென்னை. போன்: 98413 67116நேரம்: காலை 8.30 - இரவு 9.30 மணி</description>
</news>
