<news>
<headline>மகா சிவராத்திரி: ஷிவ ஷம்போ மந்திரத்தின் சக்தி</headline>
<description>
ஒரு ஞானயோகி ஞானம்பெற தன் புத்திசாலித்தனத்தைப் பயன்படுத்துகிறார். பொதுவாகவே அவருக்கு யோகத்தின் பிறவழிகளான கர்மா, பக்தி மற்றும் கிரியா யோகத்தின் மீது மரியாதை இருக்காது. அவர்களைப் பொறுத்தவரை ஞானத்தைத் தவிர மற்ற அனைத்துமே முட்டாள்தனமானது. பக்தர்களைக் கண்டால் நகைப்பது, கிரியா யோகிகளையும், கர்ம யோகிகளையும் பார்த்தால் நையாண்டி செய்வதாகவே இருப்பர்.
ஒருமுறை ஒரு ஞானயோகி சிவனிடம், "உங்கள் பக்தர்கள் மந்திரங்களை ஜெபித்துக் கொண்டிருக்கிறார்கள். இதனால் உலகில் ஒலி மாசுபாடுதான் அதிகரிக்கிறது. தான் இருக்கும் நிலையைத் தாண்டி மற்றொரு பரிமாணத்திற்கு செல்ல வேண்டுமென்றால், அனைத்தையும் கடந்து பார்க்கக் கூடிய விழிப்புணர்வு தேவை. அதைவிட்டுவிட்டு, வெறும் மந்திரங்களை மட்டுமே ஜெபிப்பதால் அவர்கள் எங்கு செல்லமுடியும்? இந்தப் பைத்தியக்காரத்தனத்தை நிறுத்தச் சொல்கிறீர்களா?” என்றார்.
அதற்கு சிவன் தரையில் ஊறிக் கொண்டிருந்த ஒரு புழுவைக் காட்டி, "அந்தப் புழுவின் அருகில் சென்று 'ஷிவ ஷம்போ' என்று சொல்லுங்கள்,” என்றார். அந்த ஞானயோகி விருப்பமே இல்லாமல், புழுவின் அருகில் சென்று ஷிவ ஷம்போ என்று உச்சரித்தார். உடனே அந்தப் புழு இறந்துபோனது. அதிர்ச்சியடைந்தார் ஞானயோகி.
"என்ன இது? நான் மந்திரத்தைச் சொன்னவுடன், புழு இறந்துவிட்டதே,” என்றார். அதற்கு சிவன் சிரித்துக் கொண்டே, ஒரு பட்டாம்பூச்சியைக் காட்டி, "அந்த பட்டாம்பூச்சி மீது கவனம் செலுத்திக் கொண்டே ஷிவ ஷம்போ என்று சொல்லுங்கள்,” என்றார். ஞானயோகி, "முடியாது. நான் அந்தப் பட்டாம்பூச்சியைக் கொல்ல விரும்பவில்லை,” என்றார். அதற்கு சிவன், "முயற்சித்துத்தான் பாருங்களேன்,” என்றார். பட்டாம்பூச்சியைப் பார்த்து ஷிவ ஷம்போ என்றார் ஞானயோகி. அந்த பட்டாம்பூச்சியும் இறந்தது. அதிர்ச்சியுற்ற ஞானயோகி, "இந்த மந்திரம் ஒருவரைக் கொல்லத்தான் செய்கிறதென்றால், ஏன் ஒருவர் இதை உச்சரிக்க வேண்டும்?” என்று கேட்டார்.
சிவன் புன்னகைத்தவாறே, அருகில் மேய்ந்து கொண்டிருந்த ஒரு புள்ளிமானைக் காட்டி, "அந்த புள்ளிமானைப் பார்த்து, ஷிவ ஷம்போ என்று சொல்லுங்கள்,” என்றார். ஞானயோகி, "முடியாது. நான் மானைக் கொல்ல விரும்பவில்லை,” என்றார். அதற்கு சிவன், "ஒரு பிரச்சனையும் இல்லை. மந்திரத்தைச் சொல்லுங்கள்,” என்றார். ஞானயோகியும் ஷிவ ஷம்போ என்றார். அடுத்தநொடி, மான் இறந்து விழுந்தது. வாயடைத்துப் போன ஞானயோகி, "இந்த மந்திரத்தின் பயன்தான் என்ன? இது அனைவரையும் கொல்வதற்காகத்தான் இருக்கிறது,” என்றார். அப்போது ஒரு தாய் புதிதாய் பிறந்த பச்சிளம் குழந்தையுடன் சிவனின் அருள் பெறுவதற்காக அங்கே வந்தார்.
சிவன் ஞானயோகியைப் பார்த்து, "இந்தக் குழந்தையைப் பார்த்து அந்த மந்திரத்தைச் சொல்லுங்கள்,” என்றார். அதற்கு ஞானயோகி, "முடியாது. நான் இந்தக் குழந்தையைக் கொல்ல விரும்பவில்லை,” என்று மறுத்தார். சிவன் அவரை சொல்லுமாறு வற்புறுத்தவே, ஞானயோகி மிகுந்த தயக்கத்துடன் அந்தக் குழந்தையிடம், ஷிவ ஷம்போ என்றார். உடனே அந்தக் குழந்தை எழுந்து உட்கார்ந்து பேச ஆரம்பித்தது.
"நான் வெறும் ஒரு புழுவாகத்தான் இருந்தேன். நீங்கள் சொன்ன ஒரு மந்திரத்தால் பட்டாம்பூச்சி ஆனேன். இன்னொரு மந்திரத்தால் ஒரு மானாக மாற்றினீர்கள். மேலும் ஒரு மந்திரத்தால் மனிதனாகவும் மாற்றிவிட்டீர்கள். தயவுசெய்து இன்னும் ஒரே ஒரு முறை அந்த மந்திரத்தை உச்சரியுங்கள்; நான் தெய்வீகத் தன்மையை அடைய விரும்புகிறேன்,” என்றது.
இந்தப் பிரபஞ்சம் முழுவதுமே சக்தியின் அதிர்வுதான் என்று நவீன விஞ்ஞானம் தெள்ளத் தெளிவாக நிரூபித்துவிட்டது. எங்கு ஒரு அதிர்வு இருக்கிறதோ, அங்கு ஒரு ஒலியும் இருக்கவேண்டும். அதனால்தான் நாம் யோகாவில், இந்தப் பிரபஞ்சம் முழுவதும் ஒரே ஒரு ஒலிதான் என்று சொல்கிறோம். அது நாத-பிரம்மம் என்று அழைக்கப்படுகிறது. அதாவது இந்தப் பிரபஞ்சம் என்பது ஒலியின் பலதரப்பட்ட கலவைகள் நிறைந்த ஒரு முழுமையான படைப்பு. இந்தச் சிக்கலான ஒலிக் கலவைக்குள் சில ஒலிகள் மட்டும் முக்கியமான ஒலிகளாக இருக்கின்றன. இந்த முக்கியமான ஒலிகள்தான் மந்திரங்கள் என்று சொல்லப்படுகின்றன.
உங்கள் வாழ்க்கை முழுக்க நீங்கள் ஒரே அறையில் அடைபட்டுக் கிடக்கிறீர்கள் என்று வைத்துக் கொள்வோம். திடீரென்று அந்தக் கதவுக்கான சாவி உங்கள் கைகளில் கிடைத்தால்...? சாவி கிடைத்த மாத்திரத்திலேயே அதை எப்படி பயன்படுத்துவது என்பதும் புரிந்துவிட்டால்...? சிறிய அறையில் அடைபட்டுக் கிடந்த உங்களுக்கு புதிய உலகிற்கான கதவல்லவா திறக்கும்!
அந்த சாவியை எங்கு போட்டு எப்படி திருப்புவது என்று தெரியாமல், தரையிலும், கூரையிலும் போட்டு திருகிக் கொண்டிருந்தால், எங்குதான் செல்ல? சாவி, உலோகத்தால் ஆன ஒரு சிறிய பொருள்தான், ஆனால், அதைச் சரியாக பயன்படுத்த தெரிந்தால், அது உங்களுக்கு ஒரு புதிய உலகத்தையே திறந்து காட்டும். நீங்கள் இதுவரை கண்டிராத புதிய பிரபஞ்சமாக அது இருக்கும். மந்திரங்கள் இந்த சாவி போன்றவை!</description>
</news>
