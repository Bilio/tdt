<news>
<headline>ரஜினிக்கு 600 கிலோ 'சாக்லெட்' சிலை</headline>
<description>
நடிகர் ரஜினிக்கு, 600 கிலோ எடையிலான, 'சாக்லெட்' சிலை செய்து, மக்கள் பார்வைக்கு வைக்கப்பட்டுள்ளது. நடிகர் ரஜினிகாந்த், ஒரே நேரத்தில், கபாலி மற்றும் 2.0 படங்களில் நடித்து வருகிறார். ரஜினி யின், கபாலி பட, 'கெட்டப்' சமூக வலை தளங்களை ஆக்கிரமித்து, படத்திற்கு விளம்பரத்தை தேடி தந்து வருகின்றன. புதுச்சேரியை  தொடர்ந்து சென்னை, மயிலாப்பூரில் தன், இரண்டாவது கிளையை துவங்கியுள்ள பிரபல, 'ஜுகா' சாக்லெட் நிறுவனம்,  600 கிலோ எடையில், 6.5 லட்சம் ரூபாய் செலவில், கபாலி ரஜினியை, சாக்லெட் சிலையாக வடிவமைத்து, மக்கள் பார்வைக்கு வைத்துள்ளது. மேலும்,  'சாக்லெட் ஷாப்' மேற்கூரையை அலங்கரிக்கும் பட்டாம் பூச்சிகள் சாக்லெட்டிலேயே செய்யப்பட்டுள்ளன. சாக்லெட் வேலைப்பாடுகள் அனைத்திலும், தமிழ் எழுத்துக்கள் மிளிர்வது, அனைவரையும் கவரும் வகையில் அமைந்துள்ளது. இதுகுறித்து, அந்த நிறுவனத்தின் ஸ்ரீநாத் பாலச்சந்தர் கூறியதாவது: தனியார் நிறுவனம், மற்றும் சமூக வலைதளம் மூலம் கருத்துக் கணிப்பு நடத்தினோம். அதில், 15ஆயிரத்திற்கும் மேற்பட்டோரிடம் திரட்டிய தகவலின்படி, 'சூப்பர் ஸ்டார்' ரஜினிகாந்த்துக்கு, 70 - 80 சதவீத ஓட்டுகள் கிடைத்தன. அதற்கடுத்து, இந்திய கிரிக்கெட் அணியின் கேப்டன் தோனி மற்றும் இசையமைப்பாளர் ஏ.ஆர்.ரகுமான் உள்ளிட்டோர் இடம் பெற்றனர். ஓட்டெடுப்பின் முடிவின்படி, ரஜினியை சாக்லெட்டாக வடிவமைத்தோம். இதற்கு முன், புதுச்சேரியில், முன்னாள் ஜனாதிபதி அப்துல் கலாம், மகாத்மா காந்தி, அமெரிக்காவின் சுதந்திர தேவி சிலையை சாக்லெட்டில் சிலையாக வடிவமைத்து உள்ளோம். இந்திய கலாசாரத்தை பறைசாற்றும் வகையிலேயே, எங்கள் தயாரிப்பு மற்றும் வடிவமைப்புகள் இருக்கும். எதிர்காலத்தில், இது போன்ற சிலைகளை பாதுகாத்து, 'மியூசியம்' அமைக்கவும் திட்டமிட்டுள்ளோம். ரஜினி சிலையை அனைவரும் வரவேற்று உள்ளனர். வாய்ப்பு கிடைத்தால், இந்த சிலையை ரஜினிக்கு பரிசாக அளிக்க ஆவலாக உள்ளோம். இவ்வாறு அவர் கூறினார். - நமது நிருபர் -</description>
</news>
