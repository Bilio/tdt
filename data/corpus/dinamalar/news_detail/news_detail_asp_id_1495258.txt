<news>
<headline>வேட்பாளர்களை மாற்ற கோரி குவியும் புகார்கள் -அ.தி.மு.க.,வில் 'அதிருப்திகள்' கும்மாங்குத்து</headline>
<description>
சென்னை உட்பட பல்வேறு மாவட்டங்களில், அ.தி.மு.க., வேட்பாளர்களை மாற்றக் கோரி, தலைமைக்கு புகார் மனுக்களை அதிருப்தி நிர்வாகிகள் அனுப்பி வருகின்றனர். இதனால் பல வேட்பாளர்கள் கலக்கத்தில் உள்ளனர்.சட்டசபை தேர்தலில் அ.தி.மு.க., 227 தொகுதிகளில் நேரடியாக போட்டியிடுகிறது. ஏழு இடங்கள் கூட்டணி கட்சிக்கு ஒதுக்கப்பட்டாலும், அவர்களும் இரட்டை இலை சின்னத்தில் போட்டியிடுகின்றனர். அ.தி.மு.க., போட்டியிட உள்ள 227 தொகுதிகளுக்கான வேட்பாளர் பட்டியலையும், ஜெயலலிதா நேற்று முன்தினம் அறிவித்தார்.இதில், 145 புதுமுக வேட்பாளர்களுக்கும், மற்ற தொகுதிகளுக்கு முன்னாள் மற்றும் தற்போதைய எம்.எல்.ஏ.,க்கள், அமைச்சர்களுக்கும் வாய்ப்பு வழங்கப்பட்டுள்ளது. சென்னை மாவட்டம் உட்பட பல்வேறு மாவட்டங்களில், பல தொகுதிகளில் எதிர்பார்த்திருந்த பலருக்கும் வாய்ப்பு மறுக்கப்பட்டு, புதியவர்களுக்கு வாய்ப்பு வழங்கப்பட்டுள்ளது.ஏற்கனவே பதவியில் இருந்து அதிருப்தியை சம்பாதித்து வைத்திருப்பவர்களுக்கும், மீண்டும் வாய்ப்பு வழங்கப்பட்டுள்ளது. இது நிர்வாகிகளிடையே அதிருப்தியை உருவாக்கி இருப்பதால், வழக்கம் போல தலைமைக்கு வேட்பாளர்கள் மீது புகார்களை அதிருப்தி நிர்வாகிகள் அனுப்பி வருகின்றனர். இதனால் எந்த நேரத்திலும், என்ன மாற்றம் வேண்டுமானாலும் நடக்கலாம் என்ற கலக்கத்தில் தற்போதைய அறிவிப்பில் இடம் பெற்றுள்ள வேட்பாளர்கள் உள்ளனர்.சென்னை மாவட்டத்தில் திரு.வி.க.நகர் தொகுதி வேட்பாளர் நீலகண்டன், மதுரவாயல் வேட்பாளர் பெஞ்சமின், பல்லாவரம் வேட்பாளர் சி.வி.இளங்கோவன் உள்ளிட்ட பலர் மீதும், அறிவிக்கப்பட்ட ஒரே நாளில் உட்கட்சியில் இருந்து புகார் மனுக்கள் தலைமைக்கு அனுப்பி வைக்கப்பட்டுள்ளதாக கூறப்படுகிறது. அடுத்தடுத்த நாட்களில், இன்னும் பல தொகுதிகளில் இருந்து அதிருப்தி நிர்வாகிகள், தலைமைக்கு புகார்களை பறக்கவிடும் பணியில் இறங்க உள்ளனர். நீலகண்டன் வேண்டாம்!500 பேர் இன்று மனுதிரு.வி.க.,  நகர் தொகுதி வேட்பாளராக, அந்த தொகுதியின் தற்போதைய எம்.எல்.ஏ., நீலகண்டன்  அறிவிக்கப்பட்டுள்ளார். அவரை மாற்றக் கோரி, 71, 72, 72 வடக்கு, 73, 74, 75,  75 வடக்கு, 76 ஆகிய வட்டங்களின் வட்ட செயலர்கள்  தலைமையில், வட்டத்திற்கு  50 வீதம் மொத்தம், 500 பேர் இன்று காலை போயஸ்  கார்டனில், ஜெயலலிதாவை  சந்தித்து மனு கொடுக்க உள்ளனர்.இதுகுறித்து அ.தி.மு.க.,வினர் கூறியதாவது:எம்.எல்.ஏ.,  நீலகண்டன், கடந்த ஐந்து ஆண்டுகளில், மக்களுக்கு எதுவும் செய்யவில்லை. மழை  வெள்ளத்தின் போது கூட, மக்களை சந்தித்து ஆறுதல் கூட தெரிவிக்கவில்லை.  இதனால், தொகுதிவாசிகள் அவர் மீது கடும் கோபத்தில் உள்ளனர். அவருக்காக,  நாங்கள் ஓட்டுக் கேட்டு போனால், எங்களை அடிக்க வந்து விடுவர். அதனால்,  அவரை மாற்றி விட்டு வேறு யாரையாவது, வேட்பாளராக நியமிக்க வேண்டும். இவ்வாறு அவர்கள் தெரிவித்தனர்.-நமது நிருபர்-</description>
</news>
