<news>
<headline>அடக்க நினைக்கும் அமெரிக்கா; அடங்க மறுக்கும் வட கொரியா!</headline>
<description>
'வட கொரிய மக்கள் குடியரசு வெற்றிகரமாக ஹைட்ரஜன் குண்டை வெடித்து சோதித்துள்ளது. வட கொரியாவின் வரலாற்றில் ஒரு புது யுகம் துவங்கியிருக்கிறது' என்று,  ஜனவரி, 6ல், அறிவிப்பு வெளியான போது, உலகமே அதிர்ந்தது. 'இதைப் பார்த்து,  சும்மா இருக்க மாட்டோம்' என்று, தென் கொரியாவுடன் இணைந்து கடும் எச்சரிக்கை விடுத்தது அமெரிக்கா. வட கொரியா வின்  நேச நாடுகளாகக் கருதப்படும் ரஷ்யா, சீனா போன்றவை கூட கவலை தெரிவித்தன. அடுத்த மாதமே, அதாவது கடந்த, 7ம் தேதி, 'க்வாங்மியாங்சாங்- 4' என்ற  கண்காணிப்பு செயற்கைக்கோள் ஒன்றை ஏவியது வட கொரியா. அது உண்மையில் செயற்கைக்கோள் தான் என்று, அமெரிக்காவின் நாசா உள்ளிட்ட ஆய்வு நிறுவனங்கள் உறுதிபடுத்தினாலும், அமெரிக்க ராணுவத் தலைமையகம் அதை ஏற்றுக் கொள்ளவில்லை. வட கொரியா செய்தது, கண்டம் விட்டு கண்டம் சென்று தாக்கும் ஏவுகணை சோதனை தான்  என்று கூறியது. உடனே, ஐ.நா., பாதுகாப்பு கவுன்சில் கூட்டப்பட்டது.வட கொரியா மீது மேலும் பொருளாதார, அறிவுசார் தடைகள் விதிப்பதா அல்லது தாக்குதல் நடத்தலாமா என்று அமெரிக்கா தீவிரமாக யோசித்துக் கொண்டிருக்க, 'சர்வதேச சமுதாயத்தின் கோரிக்கைக்கு செவி சாய்க்காமலும், ஐ.நா., பாதுகாப்பு கவுன்சிலின் தீர்மானங்களை மீறிய வகையிலும், கண்டம் விட்டு கண்டம் பாயும் ஏவுகணை தொழில்நுட்பத்தை வட கொரியா இன்று பயன்படுத்தியுள்ளது, வருந்தத்தக்க சம்பவமாக அமைந்துள்ளது' என, அமெரிக்கா நினைப்பதை, அப்படியே தன் அறிக்கையில் கூறினார், ஐ.நா., சபையின் செயலர் பான் கி மூன்.   அவ்வளவு பெரிய ரவுடியா?    'எச்சரிக்கையை மீறி அணு ஆயுதச் சோதனை, அச்சுறுத்தும் ஏவுகணை சோதனை, தளபதிக்கு மரணத் தண்டனை அளிக்கப்பட்டது, மனித உரிமைகளை மீறும் வட கொரியா' என்பது போன்ற செய்திகள் மட்டுமே, வட கொரியா நாட்டைப் பற்றி, நாம் கேள்விப்பட்டிருக்கிறோம். எந்த ஒரு சர்வதேச சட்டத்தையும் மதிக்காத, சர்வாதிகார ஆட்சி நடக்கும், போர் வெறியர்கள் ஆளும் நாடு என்ற பிம்பம் ஏறக்குறைய அனைவரின் மனத்திலும் பதிந்துவிட்டது; ஆனால், உண்மை நிலை வேறு. அமெரிக்க - சோவியத் யூனியன் பனிப்போரில் துவங்கிய கொரிய பிரச்னையை, தீர்க்க முடியாது என்பதைவிட, வட கொரியாவின் மீது குற்றம் சாட்டுவோர், அதைத் தீர்க்க முயலவில்லை என்பதே உண்மை. ஏன், அதற்கு தடையாக இருப்பதும் அவர்கள் தான். தனக்கு அடங்க மறுக்கும் கம்யூனிச நாடு என்பதற்காகவும், ரஷ்ய, சீன நாடுகளை கட்டுக்குள் வைப்பதில் இப்பகுதிக்கு இருக்கும் புவி- அரசியல் முக்கியத்துவம் கருதி தான், அமெரிக்காவும், அதன் நேச நாடுகளும், கொரிய தீபகற்பத்தை எப்போதும் பதற்றத்திலேயே வைத்திருக்கின்றன. ஆதரவாக இருந்த சோவியத் யூனியன் சிதறுண்டதற்கு பின், வல்லரசுகளின் சமநிலையில் மாற்றம் ஏற்பட்ட நிலையில், வட கொரியா தனித்து விடப்பட்டது. அமெரிக்காவின், 60 ஆண்டு கள் பொருளாதாரத் தடை, வட கொரியாவின் பொருளாதாரத்தை பலவீனப்படுத்த, வெளியிலிருந்து உதவிகள் கிடைப்பதும் குறைந்து விட்டது; எப்போது வேண்டுமானாலும் அந்நாட்டைக் கைப்பற்ற அமெரிக்கா முயற்சிக்கும் என்ற சூழல் உள்ளது.இப்படிப்பட்ட அச்சுறுத்தல்கள் இருக்கும் நிலையில் தான், தென் கொரியா, ஜப்பான், அமெரிக்கா மற்றும் அதன் பிற கூட்டணி நாடுகளை எதிர்த்து நிற்கும் பலமில்லாத வட கொரியா, அணுகுண்டு என்னும் ஆயுதத்தை கையில் எடுத்துள்ளது. தன்னை மற்றவர்கள் தாக்காமல் தடுக்கும் ஒரு ஏற்பாடாகவே, வட கொரியா அதை கருதுகிறது. அதனால் தான்,  அணுகுண்டு சோதனைகள், ஏவுகணைகள் பற்றி பரபரப்பான செய்திகளை வெளியிடுகிறது. அதை மேற்கத்திய ஊடகங்கள், மேலும் ஊதிப் பெரிதாக்குகின்றன. 'உண்மையில் வட கொரியாவிடம் இருப்பதாக சொல்லப்படும் அணு ஆயுதங்கள் அமெரிக்கா, ரஷ்யா போன்ற நாடுகளிடம் இருப்பதைப் போன்றவை அல்ல; அவை சிறிய அளவிலானவை. தற்போது வெடித்துச் சோதித்ததாக சொல்லப்படும் ஹைட்ரஜன் குண்டு கூட, மிகைப்படுத்தப்பட்ட தகவல் தான்' என்கின்றனர், ராணுவ ஆய்வாளர்கள்.அமைதியை விரும்பாத அமெரிக்கா:இரண்டு கொரிய நாடுகளும் ஒன்றுபட வேண்டும்; நிரந்தரமான போர் நிறுத்தம் வேண்டும்; அணு ஆயுதமற்ற பகுதியாக கொரிய தீபகற்பம் மாற வேண்டுமென்று, சமாதான முயற்சிகளும் நடக்காமல் இல்லை. 80கள் முதலே அவ்வப்போது பேச்சுகள் நடக்கத் தான் செய்தன. ஆனால், ஏதாவது காரணத்தால் குறிப்பாக அமெரிக்கா மற்றும் தென் கொரிய நாடுகளின் பிடிவாதத்தால் தடைபடும். வட கொரியாவின் செயற்கைக்கோள் ஏவப்பட்ட செய்தி வெளியான சில மணி நேரத்துக்குள்ளேயே, டெர்மினல் ஹை ஆல்டிடியூடு ஏரியா டிபென்ஸ் என்ற, ஏவுகணை தடுப்பு அமைப்பை கொரியாவில் நிறுவும் செயல்பாட்டை, அமெரிக்கா முடுக்கி விட்டுள்ளது. வட கொரியாவில் இருந்துவரும் ஏவுகணை அச்சுறுத்தலை எதிர்கொள்ள இது உதவும் எனக் கூறப்படுகிறது. உண்மையில் இந்த ஏவுகணை தடுப்பு அமைப்பு நிறுவப்பட்டுள்ளதே, சீனா மற்றும் ரஷ்யா நாடுகளுக்கும் எதிராகத் தான். இந்தப் பிரச்னையை அதற்கொரு காரணமாக அமெரிக்கா பயன்படுத்திக் கொள்கிறது. இந்த ஏவுகணை தடுப்பு அமைப்பின் வீச்செல், 18 ஆயிரம் கி.மீ., வரை. இது சீனாவுக்கும் ரஷ்யாவுக்கும் பொருந்துமே தவிர, வட கொரியாவுக்கு இவ்வளவு பெரிய, 'பில்டப்' தேவையில்லை. வடகொரியாவின் செயலால், தங்களுக்கு பிரச்னை வரும் நிலை ஏற்படுவதால் தான், அதற்கு ஆதரவாக இருந்த ரஷ்யாவும், சீனாவும் அதன் அணுகுண்டு சோதனைக்கும் செயற்கைக்கோள் ஏவியதற்கும் கண்டனம் தெரிவித்தன என்பதை நாம் கவனிக்க வேண்டும். அடுத்த குறி வட கொரியா?ஏற்கனவே, ஈராக், லிபியா உள்ளிட்ட நாடுகளை அழித்தாகி விட்டது. உக்ரேனிலும், சிரியாவிலும் பெரும் அழிவுகளை உருவாக்கியும், ரஷ்யாவின் தலையீட்டால், தன் எண்ணம் நிறைவேறாது போன நிலையில், தற்போது கொரியாவுக்கு எதிரான பிரசாரங்களை தீவிரப்படுத்தியிருக்கிறது அமெரிக்கா. பொருளாதாரத் தடைகளால் வட கொரியாவின் பொருளாதாரம் மொத்தமாக சரிந்துவிடும்; வெறுப்புற்ற மக்கள் அரசுக்கு எதிராக கிளர்ந்து எழுவர்; அரசாங்கம் வீழும் என்று இத்தனை காலம் காத்திருந்த அமெரிக்கா, நேரடி நடவடிக்கையில் இறங்கவும் வாய்ப்புண்டு. ஆனால், வட கொரியாவுக்கு ஏவுகணை முனைகளில் மக்களாட்சி மாண்புகளை கொண்டுவர நினைக்கும் அமெரிக்காவின் முயற்சி மேலும் அழிவையே தரும். தங்களை யார் ஆள வேண்டும், எம்மாதிரியான அரசியல் - -பொருளாதார அமைப்பு வேண்டும் என்பதையெல்லாம், வட கொரிய மக்கள் முடிவு செய்து கொள்ளட்டும். 60 ஆண்டுகள் பொருளாதாரத் தடைகளை சமாளித்து நாட்டின் ஒற்றுமையை காப்பாற்றியவர்களால், இதைச் சாதிக்க முடியாதா என்ன!</description>
</news>
