<news>
<headline>அ.தி.மு.க., வேட்பாளர்கள் 9ம் தேதி தேர்தல் பிரசாரம்</headline>
<description>
ராசிபுரம்: நாமக்கல் மாவட்டத்தில், அ.தி.மு.க., வேட்பாளர்கள், வரும், 9ம் தேதி தேர்தல் பிரசாரத்தை துவங்க ஏற்பாடு செய்து வருகின்றனர். நாமக்கல் மாவட்டத்தில் உள்ள, ஆறு சட்டசபை தொகுதிக்கும் அறிவிக்கப்பட்ட அ.தி.மு.க., வேட்பாளர்கள் ஜெயலலிதாவை சந்திக்க நேற்று சென்னைக்கு புறப்பட்டு சென்றனர். இன்று அவர்கள் சொந்த தொகுதிக்கு வந்துவிடுவர். இந்நிலையில், மாவட்டம் முழுவதும் அ.தி.மு.க., வேட்பாளர்கள், வரும், 9ம் தேதி முதல் பிரசாரம் செய்ய ஏற்பாடு செய்து வருகின்றனர். சேந்தமங்கலம் வேட்பாளர் சந்திரசேகரன், 9ம் தேதி சேந்தமங்கலத்தில் கட்சி அலுவலகத்தை திறக்கவுள்ளார். தொடர்ந்து, 10ம் தேதி மெட்டாலா ஆஞ்சநேயர் கோவில் தீமிதி விழாவில் பங்கேற்று, பிரசாரத்தை துவங்க உள்ளார். அதேபோல், ராசிபுரம் வேட்பாளர் சரோஜாவும் ஆஞ்சநேயர் கோவில் விழாவில் கலந்து கொண்டு, அங்கிருந்தே பிரசாரத்தை துவங்குகிறார். இதேபோல், நாமக்கல் பாஸ்கரன், ப.வேலூர் ராஜேந்திரன், திருச்செங்கோடு பொன்.சரஸ்வதி, குமாரபாளையம் தங்கமணி ஆகியோரும், 9ம் தேதியே பிரசார பணியை துவங்க உள்ளனர்.</description>
</news>
