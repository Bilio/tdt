<news>
<headline>பஞ்., எல்லை பிரிக்காததால் வீடுகளில் கறுப்புக் கொடி ஏற்றி போராட்டம்</headline>
<description>
திருப்பத்தூர்: அதிகாரிகளை கண்டித்து வீடுகளில் கறுப்புக் கொடி ஏற்றினர். வேலூர் மாவட்டம், திருப்பத்தூர் அடுத்த கந்திலி ஒன்றியத்தில், நரியனேரி, கரியம்பட்டி ஆகிய பஞ்.,கள் உள்ளன. இந்த, இரண்டு பஞ்.,களும், 50 ஆண்டுகளுக்கு முன்பு பள்ளத்தூர் பஞ்.,ல் இருந்தது. கடந்த உள்ளாட்சி தேர்தலில் தான், பள்ளத்தூர் பஞ்.,ல் இருந்து இந்த, இரண்டு பஞ்.,கள் பிரிக்கப்பட்டு, தனி பஞ்., ஆனது. நரியனேரி பஞ்.,க்கு ரகோத்துமன், கரியம்பட்டி பஞ்.,க்கு மாசிலாமணி ஆகியோர் தலைவர்களாக உள்ளனர். புது பஞ்., பிரிக்கப்பட்ட பிறகு, முன்பு இருந்து பள்ளத்தூர் பஞ்.,ல் இருந்து இந்த, இரண்டு பஞ்.,களை நீக்கி விட்டு, புது பஞ்.,களுக்கு எல்லைகளை அளந்து, வரைபடத்தில் இடம் பெற வேண்டி கந்திலி வட்டார வளர்ச்சி அலுவலகத்தில், இரண்டு பஞ்., தலைவர்களும், கடந்த, 2013ம் ஆண்டு மனு கொடுத்தனர். ஆனால் இது வரை, எல்லைகளை அளிக்கவில்லை, இன்னமும் பள்ளத்தூர் பஞ்.,தில் தான் இந்த, இரண்டு கிராமங்களும் உள்ளதாக வரைபடத்தில் உள்ளது. இதற்காக, பல்வேறு போராட்டங்கள் நடத்தியும் அதிகாரிகள் மசியவில்லை. இதை கண்டித்து, நேற்று இந்த இரண்டு பஞ்.,தை சேர்ந்த பொது மக்கள் தங்கள் வீடுகளில் கறுப்புக் கொடி ஏற்றி போராட்டம் செய்தனர். தேர்தலில் ஓட்டு கேட்ட யாரும் வரக்கூடாது. தேர்தலை புறக்கணிக்கிறோம் என, கரியம்பட்டி ஊர் நாட்டாண்மை முருகேசன் கூறினார்.</description>
</news>
