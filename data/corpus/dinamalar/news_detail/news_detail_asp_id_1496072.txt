<news>
<headline>சித்திரைக்கு முன் பூத்த சரக்கொன்றை</headline>
<description>
பொள்ளாச்சி:இயற்கையின் சமநிலையில் ஏற்பட்ட பாதிப்பால், பருவநிலையில் ஏற்பட்டு வரும் மாற்றங்களுக்கு சாட்சியாக, பொள்ளாச்சி பகுதியில் சரக்கொன்றை மலர்கள் குறிப்பிட்ட பருவத்துக்கு முன்னதாகவே பூத்துக் குலுங்குகின்றன. ஆண்டு முழுக்க மழையோ, பனியோ, வெயிலோ ஏதோ ஒன்று மட்டுமே கிடைத்தால், உயிரினங்களால் வாழ முடியாது. அதற்காகவே இயற்கை தன்னை பருவங்களாக பிரித்துக்கொண்டு, உயிர்கள் வாழ தேவையான அனைத்தையும் அடுத்தடுத்து வழங்குகிறது.இயற்கை மீதான மனிதனின் அத்துமீறல்கள், இயற்கையின் சமநிலையை தடுமாற வைத்து வருகிறது. அதன் விளைவாக, பல்லாயிரம் ஆண்டுகளாக பெரிதாக மாற்றம் காணாத பருவ காலங்கள், தற்போது மாற்றம் காண துவங்கிகயுள்ளன.அதன் வெளிப்பாடாக தான், கடந்த ஆண்டு கோடை காலத்தில், விடாத மழை கொட்டி தீர்த்தது. இந்த ஆண்டோ, வழக்கத்துக்கு முன்னதாக ஜனவரி இறுதியிலேயே வெயில் காய துவங்கியது.துவங்கிய வெயில், படிப்படியாக அதிகரித்து, மார்ச் முடிவதற்குள் உச்சத்தை தொட்டது. அக்னி நட்சத்திரம் துவங்க பல வாரங்கள் இருக்கும் போதே, அதற்குரிய வெயிலும், உஷ்ணமும் வாட்டி வதைக்கிறது. மேலும், சித்திரை மாதம் துவங்கவுள்ள நிலையில் புதிதாக பூக்கும் சரக்கொன்றை பூக்கள், இரண்டு வாரங்களுக்கு முன்பே பூக்க துவங்கி விட்டன. தற்போது எங்கு பார்த்தாலும் இம்மரங்களின் மஞ்சள் பூக்கள் வசீகரிக்கின்றன.பூக்கள் கண்ணுக்கு அழகாக இருந்தாலும், இது பல்லாயிரம் ஆண்டுகளாக மாறாத பருவநிலைகளில், மாற்றம் ஏற்பட துவங்கியுள்ளதை காட்டும் குறியீடு என்பதாகவே இயற்கை ஆர்வலர்கள் கூறுகின்றனர்.</description>
</news>
