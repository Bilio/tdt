<news>
<headline>பழைய தவறுகளை மக்கள் மறக்க இது தான் வழி!</headline>
<description>
தைவானில் சமீபத்தில், 6.4 ரிக்டர் அளவில் ஏற்பட்ட பூகம்பத்தில், தைனான்  நகரில் ஒரே ஒரு கட்டடம் மட்டும், நெருப்புப் பெட்டிகள் சாய்ந்தது போல்  சரிந்தன; 113 பேர் பலியாகினர். மக்கள் பலியாகி விட்டனரே என, கண்ணீர் சிந்தும் வகையிலான உணர்ச்சிப் பெருக்கு ஏற்பட்டாலும், அந்நாட்டு  அரசு, உடனே சுதாரித்து விசாரணையில் இறங்கி, 'கூப்பிடுய்யா, இந்த  கட்டடத்தைக் கட்டிய பில்டரை...' என, கோர்ட் மூலம் சம்மன் அனுப்பி விட்டது. கவனியுங்கள், இயற்கைப் பேரிடரான பூகம்பத்தால் கட்டடம் இடிந்ததற்கே, அந்நாடு இப்படி கடுமையான விசாரணையை முடுக்கி விட்டுள்ளது; பில்டர் மற்றும் மூன்று அதிகாரிகளின் சொத்துகள் முடக்கப்பட்டுள்ளன. நம்மூரில் நடந்தது என்ன... சென்னையில், மவுலிவாக்கம் கட்டடம் இடிந்து விழுந்தபோது, 61 பேர் பலியாயினர்; 27 பேர் படுகாயம் அடைந்தனர். நன்றாக கவனியுங்கள், இது இயற்கை பேரிடர் அல்ல; மனிதரால் உருவாக்கப்பட்ட பேரிடர்.இங்கு, எல்லா விஷயத்திலுமே அரசியல்வாதிகள் தானே, தங்களை முன்னிலைப்படுத்திக் கொள்வது வழக்கம். இந்த விஷயத்தில் மட்டும், அ.தி.மு.க.,வுக்கு எதிரான கட்சிகள் அனைத்தும், 'சரியான நடவடிக்கை வேண்டும்' எனச் சொல்லி, ஒதுங்கிக் கொண்டன; அ.தி.மு.க.,வும் வழக்கம் போல, பாதிக்கப்பட்டவர்களுக்கு இழப்பீடு கொடுத்து விட்டது.மறுபக்கம், கட்டடத்திற்கு ஒப்புதல் கொடுத்த அதிகாரிகள் முதல், கட்டட பில்டர் வரை, அனைவரும் எஸ்கேப். இதை, ஆற அமர விசாரிக்க, ஒரு நபர் கமிஷனையும் நியமித்து, சட்டசபையில் அறிக்கையும் படித்தாயிற்று! அ.தி.மு.க., என்ன செய்யும் பாவம்... அடுத்த தேர்தலில் வெற்றி பெறுவதற்கு உண்டான வேலையைத் தானே பார்க்கும்!அக்கட்சியை விடுங்கள்... மற்ற கட்சிகள் என்ன செய்கின்றன என்பது தான் இப்போதைய நம் கவலை. தேர்தலில், அ.தி.மு.க.,வுக்கு ஈடாக போட்டி போட, இந்த கூட்டணியா, அந்தக் கூட்டணியா என, அல்லல்பட்டுக் கொண்டிருக்கின்றனவே தவிர, அக்கட்சி செய்யும் தவறுகளை ஆழமாகப் படித்து, அறிக்கை தயாரிக்கும் அளவுக்கு, எந்தக் கட்சியுமே வலுவாக இல்லை. எப்போதுமே, வார்த்தை ஜாலம் செய்யும், தி.மு.க., தலைவர் கருணாநிதி கூட, முக்கியமான விஷயங்களில், இம்முறை தன் மகனைப் பேச விட்டு, ஏனோ மவுனம் காக்கிறார்.ஆரோக்கியமான எதிர்க்கட்சியாக இருக்க வேண்டியவை, 'நாம் இவர்களைக் காட்டிக் கொடுத்தால், நம் முதுகை, இவர்கள் சுரண்டுவர்' என, வாய் மூடிக் கிடக்கின்றன.தி.மு.க., தலைவர், ஒவ்வொரு நாளும் வெளியிடும் அறிக்கைகளில் கூட, தன் நிலையை வலுவாகச் சொல்வதில்லை.*    பொறியியல், மருத்துவ படிப்புகளுக்கான நுழைவுத் தேர்வு விவகாரத்தில், தி.மு.க.,வின் நிலைப்பாடு, தேர்வே வேண்டாம் என்பது. இந்த நிலைப்பாடு, இனிமேலும் சரியானதா என்பதைச் சீராய்ந்து பார்க்க வேண்டுமல்லவா! படிப்பாளிகளை உருவாக்க வேண்டியவர்கள், எதிர்க்கட்சிக்கு எதிர்ப்பு தெரிவிக்கும் வகையிலான அறிக்கைகளை மட்டும் தயாரிப்பதேன்?*    இதே போல் தான், திருவண்ணாமலை குளத்தில், நெரிசல் ஏற்பட்டு, நான்கு பேர் இறந்த விவகாரமும். 'அ.தி.மு.க., அரசின் அலட்சியம், அக்கறையின்மை காரணமாக திருவண்ணாமலையில் இந்த நான்கு உயிர்கள், அநியாயமாக பலியாகியுள்ளன. அரசு நிர்வாகம் உரிய  முன்னெச்சரிக்கையோடு செயல்பட்டிருந்தால், இந்த உயிர்கள் இப்படிப் போய்  இருக்காது. அரசு முன்கூட்டியே தேவையான நடவடிக்கை எடுக்க தவறிவிட்டு,  தற்போது கீழே பணியாற்றும் அலுவலர்கள் மீது பழியைப் போட முனைந்துள்ளது  என்பது, தும்பை விட்டு விட்டு வாலைப் பிடிக்கும் முயற்சி ஆகும்' என்றிருக்கிறார்.நெருக்கடி ஏற்படப் போகிறது என்று எப்படி கணிக்க முடியும்? எப்போதும் இல்லாத வகையில் கூட்டம் குவிந்து விட்டதற்கு, அரசால் என்ன செய்ய முடியும்? இப்படி ஒரு அறிக்கையைக் கொடுப்பதை விட, தைவான் விஷயத்தைக் கையில் எடுத்து, 'மவுலிவாக்கம் கட்டட இடிபாடு போல், இனி ஏற்படாமல் இருக்க, என்ன செய்ய வேண்டும்'  என, அறிக்கை தயாரித்து வெளியிடலாம் அல்லவா!பிரச்னைகளுக்கான நிரந்தரத் தீர்வு தான், ஐந்து முறை முதல்வராக இருந்தவரிடமிருந்து மக்கள் எதிர்பார்ப்பது.இதுவரை நடந்த தவறுகளுக்கு மக்கள் மன்னிக்க வேண்டும் எனில், 'இதெல்லாம் நாங்கள் செய்த தவறுகள்' என்பதைக் கூட வெளிப்படையாகச் சொல்ல வேண்டாம். அதே சமயம், இதுவரை செய்த தவறுகளால் ஏற்பட்ட பிரச்னைகளை மட்டும் சொல்லி, 'இந்தப் பிரச்னைக்கு, இப்படி தீர்வு காண முடியும்' என்று தேர்தல் அறிக்கை தயாரித்து வெளியிட்டால், மக்களும் பழைய தவறுகளை மறந்து, மனம் மாறலாம்!</description>
</news>
