<news>
<headline>மருத்துவ கல்வி இயக்குனர் நியமனத்தை ரத்து செய்ய வழக்கு</headline>
<description>
மதுரை:      மருத்துவக் கல்வி இயக்குனர் நியமனத்தை ரத்து செய்யக் கோரிய வழக்கில், தமிழக அரசுக்கு, 'நோட்டீஸ்' அனுப்ப, உயர் நீதிமன்ற மதுரை கிளை உத்தரவிட்டது.            மதுரை, சந்தோஷ் நகர், ரேவதி தாக்கல் செய்த மனு: கரூர் அரசு மருத்துவக் கல்லுாரி மருத்துவமனை டீனாக பணிபுரிகிறேன். சென்னை மருத்துவக் கல்லுாரி டீனாக டாக்டர் விமலா பணிபுரிந்தார். அவருக்கு பதவி உயர்வு அளித்து, மருத்துவக் கல்வி இயக்குனராக நியமித்து, சுகாதார மற்றும் குடும்ப நலத்துறை முதன்மைச் செயலர் மார்ச், 18ல் உத்தரவிட்டார்.            தகுதிகள் என்ன?மருத்துவக் கல்வி இயக்குனர் பணிக்கு, இரண்டு ஆண்டுகள் டீனாக பணிபுரிந்திருக்க வேண்டும். பணி மூப்பில் மூத்தவராக இருக்க வேண்டும். ஓய்விற்கு முன், மருத்துவக் கல்வி இயக்குனராக ஓராண்டு பணிபுரியும் அளவிற்கு தகுதிகள் இருக்க வேண்டும். விமலா, 2016 அக்., 30ல் ஓய்வு பெறுவார். விரைவில் ஓய்வுபெற உள்ள நிலையில், அவரை இயக்குனராக நியமித்துள்ளனர்.         மருத்துவக் கல்வி இயக்குனர் பணியிடம் காலியாக இருந்த போது, அப்பணிக்கு தகுதியானவர்களின் பட்டியலை குழு தயாரித்தது. அதில், என் பெயர் உட்பட, நான்கு பேரின் பெயர்கள் இருந்தன. அக்குழு, 'விமலாவை மருத்துவக் கல்வி இயக்குனராக நியமிக்க முடியாது; இயக்குனர் பணியை கவனிக்கும் வகையில், சிறப்பு பணியில் நியமிக்கலாம்' என, பரிந்துரைத்தது.            இந்நிலையில், விதிகளை தளர்த்தி விமலாவை நியமித்துள்ளனர். இதற்கு முன், இந்த நடைமுறை பின்பற்றப்படவில்லை. 'நோட்டீஸ்'மருத்துவக் கல்வி இயக்குனர் பணியில் நியமிக்க, எனக்கு முழு தகுதி உள்ளது. 2018 பிப்ரவரியில் நான் ஓய்வு பெறுவேன்; இதுவரை எவ்வித குற்றச்சாட்டிற்கும் ஆளாகவில்லை.             விமலாவை மருத்துவக் கல்வி இயக்குனராக நியமித்த, சுகாதார மற்றும் குடும்ப நலத்துறை முதன்மைச் செயலரின் உத்தரவை ரத்து செய்ய வேண்டும்; என்னை இயக்குனர் பணியில் நியமிக்க உத்தரவிட வேண்டும். இவ்வாறு, ரேவதி மனு தாக்கல் செய்திருந்தார்.            நீதிபதி புஷ்பா சத்தியநாராயணா, சுகாதாரம் மற்றும் குடும்ப நலத்துறை முதன்மைச் செயலருக்கு நோட்டீஸ் அனுப்பி, விசாரணையை ஏப்., 25க்கு ஒத்திவைத்தார்.</description>
</news>
