<news>
<headline>கோஷ்டி அரசியல் எதிரொலி: மொடக்குறிச்சியை மறக்கும் காங்.,</headline>
<description>
ஈரோடு: தி.மு.க.-காங்., இடையே தொகுதி உடன்பாடு முடிந்துள்ளது. ஈரோடு மாவட்டத்தை பொறுத்தவரை, காங்., மொடக்குறிச்சி தொகுதியை நிச்சயம் கேட்காது என்பதை அக்கட்சி தொண்டர்களே உறுதிபடுத்துகின்றனர்.இதுகுறித்து, காங்., தொண்டர்கள் கூறியதாவது: மொடக்குறிச்சி தொகுதியில் ஏற்கனவே, ஆர்.எம். பழனிசாமி எம்.எல்.ஏ.,வாக காங்., சார்பில் இருந்துள்ளார். இளங்கோவன் மத்திய அமைச்சராக பதவி வகித்த காலத்தில், ஆர்.எம் பழனிசாமி நெருக்கம் காட்டினார். தற்போது ஆர்.எம்.பழனிசாமி முன்னாள் மத்திய அமைச்சர் சிதம்பரத்தின் தீவிர ஆதரவாளராக உள்ளார். சட்டசபை மற்றும் லோக்சபா தேர்தல் தோல்வியால், சிதம்பரம்-இளங்கோவன் கோஷ்டிகளிடையே அவ்வப்போது முட்டல், மோதல்கள் ஏற்பட்டு வந்தது. முன்னாள் எம்.எல்.ஏ. ஆர்.எம். பழனிசாமி மொடக்குறிச்சி தொகுதிக்கு விருப்ப மனுதாக்கல் செய்திருந்தார். ஆனால் மொடக்குறிச்சி தொகுதியை காங்., கேட்கவே இல்லை. ஈரோடு மேற்கு தொகுதியைதான் கேட்கிறது. மாநகர் மாவட்ட காங்., தலைவர் ரவி, மாவட்ட துணை தலைவர் ராஜேஷ் ராஜப்பா, மாவட்ட சிறுபான்மை பிரிவு தலைவர் சுரேஷ் ஆகியோர் கேட்டு உள்ளனர். காசிபாளையம், சூரம்பட்டி உள்ளிட்ட பகுதிகள் ஈரோடு மேற்கு தொகுதியில் வருகிறது. இப்பகுதிகளில், தி.மு.க., ஓட்டு வங்கி கணிசமாக உள்ளது. எனவே, இத்தொகுதியில் நடுநிலை வாக்காளர்களிடம் பிரசாரம் செய்தால் போதும். வெற்றி பெற்று விடலாம். மொடக்குறிச்சியிலும் வெற்றி பெறலாம் அல்லது கடுமையான போட்டி கொடுக்கலாம். ஆனால் சிதம்பரத்தின் ஆதரவாளர் கேட்பது தான் பிரச்னையாக உள்ளது. எனவே, மொடக்குறிச்சியை, தி.மு.க.,வுக்கு காங்., விட்டு கொடுக்கும் என்பதில் சந்தேகமில்லை. இவ்வாறு அவர்கள் கூறினர்.</description>
</news>
