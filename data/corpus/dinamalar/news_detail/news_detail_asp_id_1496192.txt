<news>
<headline>ஓட்டல் ஊழியர் கொலை  கணவன், மனைவிக்கு ஆயுள்</headline>
<description>
சென்னை:ஓட்டல் ஊழியர் கொலை வழக்கில், கணவன், மனைவிக்கு, நீதிமன்றம் ஆயுள் தண்டனை வழங்கியது.சென்னை, தி.நகர், மலேசியா ஓட்டல் ஊழியர் வினோத்துக்கும், ஆயிரம்விளக்கை சேர்ந்த பள்ளி மாணவனுக்கும், பத்தேரி தெருவில் உள்ள, சர்ச் திருவிழாவில், வாய் தகராறு  ஏற்பட்டது. இதனால், இருவருக்கும் இடையே  முன்விரோதம் இருந்து வந்தது. கடந்த, 2013ம் ஆண்டு, அண்ணா சாலையில் தனியார் வணிக வளாகம் அருகே, வினோத் தன் நண்பர்களுடன் பேசிக்கொண்டிருந்தார். அந்த வழியாக வந்த மாணவன், மாணவனின் தந்தை ரிச்சர்டு ஜான், தாய் ராணி ஆகியோருக்கும் வினோத்துக்கும் இடையே மீண்டும் தகராறு ஏற்பட்டது.ஆத்திரமடைந்த மாணவன், மறைத்து வைத்திருந்த கத்தியை எடுத்து, வினோத்தின் நெஞ்சில் குத்த, சம்பவ இடத்திலேயே வினோத் இறந்தார்.ஆயிரம்விளக்கு போலீசில், மூவர் மீதும்  கொலை வழக்கு பதிவு செய்யப்பட்டது. மாணவன் சிறார் சிறையிலும், பெற்றோர் புழல் சிறையிலும் அடைக்கப்பட்டனர். மாணவன் மீதான வழக்கு, சிறார் நீதிமன்றத்திற்கு மாற்றப்பட்டது. சென்னை, ஆறாவது கூடுதல் செஷன்ஸ் நீதிமன்றத்தில், இந்த வழக்கு நடந்து வந்தது. இந்த வழக்கில், நீதிபதி கோகிலா பிறப்பித்த உத்தரவு:கொலை நடப்பதற்கு மாணவனின் தந்தையும், தாயும் காரணமாக இருந்துள்ளனர். இருவருக்கும், ஆயுள் தண்டனை விதிக்கப்படுகிறது.இவ்வாறு உத்தரவிட்டார்.</description>
</news>
