<news>
<headline>அமைச்சர்களுக்கு சல்யூட் அடிக்கும் கலெக்டர்கள்; தேர்தலில் நேர்மையை எதிர்பார்க்க முடியாது: அன்புமணி</headline>
<description>
சேலம்: ''அமைச்சர்களுக்கு சல்யூட் அடித்துக் கொண்டு, அவர்களுடனேயே வலம் வந்த சேலம், தர்மபுரி மாவட்ட கலெக்டர்களை வைத்துக் கொண்டு தேர்தலை நடத்தினால், எப்படி நேர்மையாக இருக்கும்,'' என, சேலத்தில் பா.ம.க., முதல்வர் வேட்பாளர் அன்புமணி கூறினார்.சேலத்தில் வியாபாரிகள், பொது நல அமைப்புக்கள், சங்கங்களுடன் உள்ளூர் பிரச்னைகள், அவற்றுக்கான தீர்வு குறித்து விவாதித்த அன்புமணி, பின்னர் நிருபர்களிடம் கூறியதாவது: தமிழக அரசியலில் ஆட்களை பிடிப்பதும், வளைத்து போடும் படலம் துவங்கி உள்ளது. அரசியல் கட்சிகள், மக்களை சந்தித்து அவர்களின் பிரச்னைகளுக்கு தீர்வு காணும் முயற்சியில் ஈடுபடாமல், கட்சிகளை வளைத்து போடுவதை வன்மையாக கண்டிக்கிறேன். முதல்வர் வேட்பாளர் என, விஜயகாந்த் அறிவிக்கப்பட்டு, 13 நாள் ஆகி விட்ட நிலையிலும், மக்களையோ, கட்சியினரையோ, அவர் சந்திக்க வில்லை. அரசியல் கட்சியினரை வளைப்பதற்கு, 500, 1,000 கோடி ரூபாய் என விலை பேசுவதை தவிர்க்க வேண்டும். அரசியல் கட்சிகள் ஒருவர் மீது ஒருவர் புகார் தெரிவிப்பதை தவிர்க்க வேண்டும். வைகோ தெரிவித்த குற்றச்சாட்டு குறித்து, தேர்தல் ஆணையத்திடம் புகார் அளித்தும் எவ்வித நடவடிக்கையும் எடுக்கப்பட வில்லை. தேர்தல் ஆணையம் போஸ்ட் ஆபீஸாக செயல்பட்டு வருகிறது. தேர்தல் பணிகளை மேற் கொள்ளும் அதிகாரிகள், அ.தி.மு.க.,வுக்கு சாதகமாக செயல்பட்டு வருகின்றனர். அமைச்சர்களுக்கு சல்யூட் அடித்துக் கொண்டு, அவர்களுடன் வலம் வந்த கலெக்டர்கள், சேலம் - சம்பத், தர்மபுரி - விவேகானந்தன் ஆகியோரை வைத்துக் கொண்டு தேர்தல், நடத்தினால், நேர்மையை எதிர்பார்க்க முடியாது. தேர்தலில் பலமுனை போட்டி இருப்பதால், பா.ம.க.,வுக்கான செல்வாக்கு அதிகரித்துள்ளது. அ.தி.மு.க.,வை பொறுத்தவரை, தேர்தல் முடியும் வரை, 227 தொகுதிகளுக்கும் வேட்பாளரை மாற்றிக் கொண்டு தான் இருக்கும். அக்கட்சிக்கு அது ஒன்றும் புதிது அல்ல. கடந்த தேர்தலில், ஓட்டுக்கு நோட்டு கொடுத்து, தி.மு.க.,வினர் வாக்காளர்களை தங்கள் பக்கம் இழுத்தனர். இந்த முறை பணம் கொடுத்து, பிற கட்சியினரை இழுத்து வருகின்றன. இவ்வாறு அவர் கூறினார்.</description>
</news>
