<news>
<headline>உள்ளதை உள்ளபடி சொல்லுங்களேன்!</headline>
<description>
ஒரு ஊர்; அதற்கு ஒரு தலைவர் உள்ளார். ஊர் மக்களுக்கு, அவரைக் கண்டால் மரியாதை, பயம், பாசம்; காரணம், மக்களுக்காகவே வாழ்பவர் அவர்.கோரிக்கை மனுவுடன் ஒருவர், அவரைக் காணச் செல்கிறார். இடுப்பில் கட்டிய வேட்டியை, முட்டிக்கு மேல் துாக்கிச் சொருகி, தலையில் முண்டாசுடன் அவர் முன் நிற்க மனம் வராமல், 'பெரியவரைப் பார்க்கப் போகிறோம். மரியாதை காட்டணும்' என்ற நினைப்பில், துவைத்த வேட்டி, சட்டை உடுத்தி, தலை சீவி, நேர்த்தியாய் அவர் முன் நிற்கிறார். தலைவர் மீது எச்சில் தெரிக்கக் கூடாது, வாய் துர்நாற்றம் பரவி விடக் கூடாது என்ற எண்ணத்தில் வாய்பொத்தி, மெதுவாகப் பேசுகிறார்.ஊர்த் தலைவருக்கே இந்த மரியாதை கொடுக்கும்போது, கடவுள் போல வாழ்ந்து, மரித்தவரின் உருவச் சிலைக்கு மாலை அணிவிக்கையில், மரியாதை கொடுக்க வேண்டும் தானே! அதைத் தான், முத்துராமலிங்கத் தேவர், அண்ணா துரை, எம்.ஜி.ஆர்., ஆகிய பெரிய தலைவர்கள், இன்ன பிற, வி.ஐ.பி.,க்களுக்கான சிலைகளுக்கு மாலை அணிவிக்கும்போதும் செய்கிறோம்.நாம் என்ன உடையில் வந்திருக்கிறோம், சுத்தமாக இருக்கிறோமா என்றெல்லாம், சிலைக்குத் தெரியப் போவதில்லை. ஆனாலும், அந்தச் சிலைக்கு உரியவரின் செயல்கள் மனதில் நிழலாடும்போது, தானாகவே மனதில் மரியாதை எழுந்து விடும்; அதுவே, சுத்தத்திற்கான முக்கியத்துவத்தை வலியுறுத்துகிறது.'மனசுக்குப் பிடிச்ச பைக் வாங்கி இருக்கோம். பாடிகாட் முனீஸ்வரர் கோவிலுக்குப் போயி வேண்டிக்கிட்டு, முதல் சவாரியைத் துவங்கணும்!'- சவாரி ஏறுகிறோம்; 'ஜம்'மென்று பறக்கிறது பைக். மனதில் குஷி!'நாளைக்கு கெமிஸ்ட்ரி செமஸ்டர் எக்சாம்... பயமா இருக்கு... மாரியாத்தா... உன்னைத் தாண்டி நம்பி இருக்கேன்...'- தேர்வில் பாஸ்... மாரியாத்தா மீது பக்தியும், பயமும் அதிகரிக்கிறது; அடுத்தடுத்த தேர்வுகளுக்கும், இவளிடமே முறையிடுவோம் என்று மனது குதுாகலிக்கிறது.'என் காதலுக்கு மட்டும் நீ, 'கிரீன் சிக்னல்' காட்டிட்டேன்னா, உனக்கு பச்சைக் கல் மூக்குத்தி வாங்கிப் போடுறேன் தாயே...' என, வெக்காளியம்மனுக்கு வேண்டி நிற்கிறோமே!சுயநலத்திற்காக வேண்டிக் கொண்டாலும், உங்கள் இஷ்டக் கடவுள், காரியத்தை நிறைவேற்றித் தருகிறார் என்ற நம்பிக்கை பிறக்கிறதல்லவா!இப்படி ஆத்மார்த்தமான பக்தியுடன், கடவுளரைத் தரிசிக்கச் செல்லும்போது, மனதில் மரியாதை தோன்றும்; குளித்து, நேர்த்தியாக உடை உடுத்திச் செல்லத் தோன்றும்!உடலில் அழுக்குகள் இருக்கும்போது, அந்தக் கடவுளரைத் தரிசிக்க மனம் இடம் கொடுக்கிறதா? உங்களை, நீங்களே கேட்டுக் கொள்ளுங்கள்!பெண்களுக்கு, மாதவிடாய் காலங்களின்போது வெளியாகும் ரத்தத்தில், ரத்தம் கட்டி தட்டாமல் இருப்பதற்கான கொழுப்பு அமிலம், சளி போன்ற திரவம், நச்சு அமிலம் ஆகியவையும் வெளியேறும். 'மெனோடாக்சின்' என்ற நச்சு, மாதவிடாய் ஆன பெண்ணின் உடல் வியர்வை மூலம் வெளியேறும்.'கொழுப்பு அமிலம் இயற்கையிலேயே துர்நாற்றம் வாய்ந்தது; நச்சுப் பொருட்கள் உயிருள்ள பொருட்களை அழிக்க வல்லவை' என்பது, மருத்துவ ரீதியாக கண்டறியப்பட்ட உண்மை.அதனால் தான், அந்த நேரத்தில் உடுத்தும் ஆடைகளைக் கூட, 'டெட்டால்' போட்டு சுத்தம் செய்ய வேண்டி உள்ளது; மற்ற சுகாதாரமான நடவடிக்கைகளையும் பின்பற்ற வேண்டி உள்ளது.அசுத்தம் நம்மிலிருந்து வெளியேறும்போது, கோவிலுக்குப் போவதைத் தவிர்க்க வேண்டும்; நல்ல காரியங்களில் ஈடுபடக் கூடாது என்று, இந்த காரணத்திற்காக தான் சொல்லப்படுகிறது!தடை ஏன் போடப்படுகிறது என்பற்கான உண்மையான காரணத்தை விளக்காமல், 'பெண்கள் கோவிலுக்கு வரக் கூடாது' என மொட்டையாகவோ, ஆணாதிக்க ரீதியாகவோ காரணங்கள் சொல்வது தான் பிரச்னைகள் அதிகரிக்க வாய்ப்பாக அமைந்து விடுகிறது. உண்மையை உள்ளபடி எடுத்துரையுங்களேன்!தடை ஏன் போடப்படுகிறது என்பற்கான உண்மையான காரணத்தை விளக்காமல், 'பெண்கள் கோவிலுக்கு வரக் கூடாது' என மொட்டையாகவோ, ஆணாதிக்க ரீதியாகவோ காரணங்கள் சொல்வது தான் பிரச்னைகள் அதிகரிக்க வாய்ப்பாக அமைந்து விடுகிறது. உண்மையை உள்ளபடி எடுத்துரையுங்களேன்!- பானுமதிமுதன்மை செய்தி ஆசிரியர், தினமலர்banumathi@dinamalar.in</description>
</news>
