<news>
<headline>ஈரோடு ரயில்வே ஸ்டேஷனில் பழுதான தொடுதிரை சரிபார்ப்பு</headline>
<description>
ஈரோடு: ஈரோடு ரயில்வே ஸ்டேஷனில், பழுதாகி இருந்த தொடுதிரை சரி செய்யப்பட்டுள்ளது.ஈரோடு ரயில்வே முன்பதிவு அலுவலகத்தில், பயணிகள் தாங்கள் பயணம் செய்யும் தேதியில் படுக்கை வசதி, இருக்கை வசதி, இடவசதி உள்ளதா என்று அறிந்து கொள்ள இரண்டு கம்ப்யூட்டர், ஒரு தொடுதிரை இருந்தது. மூன்றும் பழுதடைந்து எடுத்து சென்று விட்டனர். இதனால் பயணிகள் மிகவும் சிரமப்படுகின்றனர். இது குறித்து பல முறை சேலம் ரயில்வே கோட்ட மேலாளருக்கு மனு அளிக்கப்பட்டது. பள்ளி, கல்லூரிகளுக்கு விடுமுறை காலம் நெருங்குவதால் பெற்றோர்கள் குழந்தைகளுடன் வெளியூர் செல்ல விரும்புவர். எனவே தொடுதிரை இருந்தால், பயணம் செய்ய இடவசதி அறிந்து கொள்ள மிகவும் வசதியாக இருக்கும் என்று கோரிக்கை மனு அனுப்பப்பட்டது. பரிசீலனை செய்த சேலம் ரயில்வே கோட்ட அதிகாரிகள், ஈரோடு ரயில்வே முன்பதிவு அலுவலகத்தில் தொடுதிரை வசதி செய்து கொடுத்துள்ளனர். தொடுதிரை சரி செய்யப்பட்டதற்கு காங்., சிறுபான்மை பிரிவு துணை தலைவர் பாஷா நன்றி தெரிவித்துள்ளார்.</description>
</news>
