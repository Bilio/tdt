<news>
<headline>அக்கம் பக்கம்</headline>
<description>
அரசியல் அனாதை!உ.பி., மாநிலத்தில் வசிக்கும் ஜாட் இனத்தை சேர்ந்த மக்களின் செல்வாக்கு பெற்ற தலைவர், ராஷ்ட்ரீய லோக் தளம் கட்சியின் அஜீத் சிங்.  சில ஆண்டுகளுக்கு முன் வரை, இவரை, தங்கள் கூட்டணியில் சேர்க்க, முக்கியமான அரசியல் கட்சிகளுக்கு இடையே, கடுமையான  போட்டி நடக்கும். ஆனால், இப்போதோ, அழைப்பார் யாருமின்றி, ஆதரவற்ற அரசியல்வாதியாக, நடுத்தெருவில் நிற்கிறார், இந்த அரசியல் ஜாம்பவான்.  முந்தைய, ஐ.மு., கூட்டணி ஆட்சியில், விமானப் போக்குவரத்து துறை அமைச்சராக, பவர் புல் வி.வி.ஐ.பி.,யாக வலம் வந்தார் அஜீத்  சிங். கடந்த லோக்சபா தேர்தலிலும், காங்., தலைமையிலான கூட்டணியிலேயே போட்டியிட்டார். அப்போது, அவருக்கு நெருக்கமான  அரசியல் தலைவர்கள், நாடு முழுவதும் மோடி அலை வீசுகிறது; நீங்கள் அந்த கூட்டணியிலிருந்து வெளியேறுவது நல்லது என,  ஆலோசனை கூறினர். ஆனால், நான் எப்போதுமே தவறாக முடிவு எடுக்க மாட்டேன் என, களத்தில் இறங்கினார். உ.பி.,யில், எட்டு தொகுதிகளை, தன் கட்சிக்கு,  காங்கிரசிடமிருந்து கேட்டு வாங்கினார். எல்லா தொகுதியிலும் தோல்வி தான் கிடைத்தது. அஜீத் சிங்கும் மண்ணை கவ்வினார். ஏதாவது ஒரு பதவியில் இருக்க வேண்டும் என்பதற்காக, பீஹார் முதல்வரும், ஐக்கிய ஜனதா தள தலைவருமான நிதிஷ் குமாரிடம்,  தனக்கு ஒரு ராஜ்யசபா சீட் ஒதுக்கும்படி, துாது விட்டு காத்திருக்கிறார். ஆனால், நிதிஷ் குமாரிடமிருந்து, இதுவரை எந்த பதிலும்வரவில்லை.</description>
</news>
