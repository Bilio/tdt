<news>
<headline>மத்திய அரசின் கோரிக்கையை நிராகரித்த உத்தரகண்ட் ஐகோர்ட்</headline>
<description>
நைனிடால்: உத்தரகண்ட் மாநிலத்தில், ஜனாதிபதி ஆட்சி அமல்படுத்தப்பட்டதை எதிர்த்து, முன்னாள் முதல்வர் ஹரிஷ் ராவத் தாக்கல் செய்த மனுவை விசாரிப்பதை தள்ளி வைக்கும்படி, மத்திய அரசு தாக்கல் செய்த மனுவை, உத்தரகண்ட் ஐகோர்ட், நேற்று தள்ளுபடி செய்தது.உத்தரகண்ட் மாநிலத்தில், காங்., கட்சியை சேர்ந்த, ஹரிஷ் ராவத் தலைமையிலான ஆட்சி நடந்து வந்தது. மார்ச், 27ல், இம்மாநிலத்தில், ஜனாதிபதி ஆட்சியை மத்திய அரசு அமல்படுத்தியது.இதை எதிர்த்து, உத்தரகண்ட் மாநில ஐகோர்ட்டில், முன்னாள் முதல்வர் ஹரிஷ் ராவத், மனு தாக்கல் செய்தார். இம்மனு தொடர்பாக பதில் அளிக்கும்படி, மத்திய அரசுக்கு, ஐகோர்ட் உத்தரவிட்டது.இதையடுத்து, மத்திய அரசு சார்பில், ஐகோர்ட்டில் நேற்று ஆஜரான, இரு கூடுதல் சொலிசிட்டார் ஜெனரல்கள், வழக்கு விசாரணையை தள்ளி வைக்கும்படி கோரினர்.ஆனால், மத்திய அரசின் கோரிக்கையை, நீதிபதிகள் நேற்று நிராகரித்தனர். 'வழக்கு விசாரணையை தள்ளிவைக்க முடியாது; மத்திய அரசு விரும்பினால், இன்றோ அல்லது நாளையோ பதில் மனு தாக்கல் செய்யலாம்' என, நீதிபதிகள் கூறினர்.</description>
</news>
