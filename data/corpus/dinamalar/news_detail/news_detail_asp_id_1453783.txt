<news>
<headline>இது எனக்கு மூன்றாவது மகாமகம்...</headline>
<description>
இது எனக்கு மூன்றாவது மகாமகம்...கும்பகோணம் மகாமகத்தை பற்றித்தான் எங்கும் பேச்சாக இருக்கிறது.நான் கலந்து கொள்ளப்போகும் மூன்றாவது மகாமகம் இது.ஒரு பக்கம் சந்தோஷமாக இருந்தாலும் இன்னோரு பக்கம் சமீபத்தில் திருவண்ணாமலை குளத்தில் நடந்ததையும், 1992-ல் நடந்ததையும் நினைத்துப் பார்த்து பயமாகவும் இருக்கிறது.பலரது பாவங்களை போக்கும் கங்கையும் காவிரியும் தங்களிடம் சேர்ந்துவிட்ட பாவத்தை போக்க மகாமகத்தில்தான் குளித்தார்கள் எனும் போது நீங்கள் வீட்டில் இருந்தால் எப்படி என்ற ரீ்தியில் இன்றைக்கு போலவே அன்றைக்கும் பெரிதாக்கப்பட்ட செய்திகளால் பல லட்சம் பேர் குவிந்தனர்.1992ம் ஆண்டு.ஜெயலலிதா முதல்வர் பதவிக்கு வந்து ஒரு வருடம் முடிந்திருந்தது. இதில் கலந்து கொண்டு புனித நீராட முதல்வர் ஜெயலலிதா முடிவு செய்தார். இதையடுத்து தனது தோழி சசிகலாவுடன் அவர் கும்பகோணம் வந்தார். ஜெயலலிதா வருகையைத் தொடர்ந்து அரசு எந்திரம் முடுக்கி விடப்பட்டு மகாமகக் குளக்கரையில் இவர்கள் மட்டும் தனித்து நீராட தனி இடம் அமைத்து தடபுடல் செய்திருந்தனர் அதிகாரிகள்.ஒதுக்கப்பட்ட இடத்தில் ஜெயலலிதாவும், சசிகலாவும் நீராடினர். அவர் தலையில் இவர் தண்ணீர் ஊற்ற, இவர் தலையில் அவர் தண்ணீர் ஊற்ற அமோகமாக நடந்தேறியது புனித நீராடல்.குளத்திற்க்குள் 40 ஆயிரம் பேர் வரைதான் குளிக்க முடியும். ஆனால் அதை விட இரண்டு மடங்கு கூட்டம் குளத்தில் நெருக்கியடித்து நின்றிருந்தது.காரணம் 10:26 எனற ரீதியில் ஒரு நேரத்தை குறித்து கொடுத்து, அந்த நேரத்தில் மூழ்கி எழுந்தால்தான் புண்ணியம் என்று ஒரு மடாதிபதி சொல்லிவிட்டார்.அப்படி சொன்னவர் முதல் நாளே குளத்தில் குளித்துவிட்டு போய்விட்டார் அது வேறு விஷயம்.ஆனால் மக்கள் அந்த நேரத்தில்தான் குளத்திற்குள் முழ்கி எழுந்திருப்பது என முடிவு செய்து அதிகாலை குளத்தில் இறங்கி இடம் பிடித்தவர்கள் குளத்தை காலிசெய்ய மறுத்து நின்றுவிட்டனர்.அதே நேரத்தில் நமக்கான புண்ணியத்தை மிஸ் பண்ணிவிடக்கூடாது என எப்படியும் குளத்திற்குள் இடம் பிடித்து குளித்துவிடவேண்டும் என்ற முடிவுடன் குளத்தை சுற்றி பல ஆயிரக்கணக்கான பேர் முண்டியடித்துக்கொண்டு இருந்தனர்.இதை கட்டுப்படுத்த,முறைப்படுத்த போலீசார் தவறிவிட்டனர் அவர்கள் கவனம் முழுவதும் முதல்வர் ஜெயலலிதாவை பாதுகாப்பதில்தான் இருந்தது.குளிக்கவேண்டிய குறிப்பிட்ட நேரத்தை அங்கு இருந்த போலீஸ் அதிகாரி தேவாரம் துப்பாக்கியால் வானத்தை நோக்கி சுட்டு தெரிவித்தார்.துப்பாக்கி சத்தம் ஏற்படுத்திய பீதி,குறிப்பிட்ட நேரத்தில் குளிப்பதில் காட்டிய ஆர்வம், ஜெயலலிதாவை பார்க்க முண்டியடித்தவர்கள் ஒரு பக்கம் என ஏற்பட்ட நெரிசலில் குளக்கரையில் இருந்த பாங்கூர் தர்மசாலா கட்டடத்தின் சுவர் இடிந்து விழுந்ததில் பலர் அங்கேயே நசுங்கி இறந்தனர். வயதானவர்கள் பலர் மிதிபட்டே இறந்தனர்.அந்த சம்பவத்தில் 60 பேர் இறந்ததாக அரசு கூறியது ஆனால் அதிகம் இருக்கலாம் என எதிர்கட்சிகள் கூற அதைவைத்து கொஞ்சநாள் அரசியல் ஒடியது.அதன்பிறகு அடுத்த மகாமகம் 2004ல் நடந்தது.குளத்தில் தண்ணீர் நிறைய இருந்தால்தானே முழ்கவேண்டி இருக்கும் என்று முடிவு செய்த அதிகாரிகள் குளத்தில் கணுக்கால் அளவே தண்ணீர் இருக்குமாறு பார்த்துக் கொண்டனர். மேலும் குறிப்பிட்ட நேரம் என்று சொல்லாமல் அன்றைய தினம் அதிகாலை முதல் இரவு வரை குளத்தில் இறங்கி நடந்து சென்றாலே போதும் என்று அறிவித்துவிட்டனர், மூன்றாவதாக குளத்தின் நாலாபக்கமும் பக்தர்களை அனுமதிக்காமல் ஒரு பக்கம் விட்டு மறுபக்கம் வெளியேறுமாறு செய்தனர்.இதைவிட சூப்பராக குளத்தினுள் இருந்த தீர்த்த கிணறுகளில் போலீசாரை நியமித்து கையில் வாளியையும் கொடுத்து தண்ணீரை இறைத்து பக்தர்கள் மீது ஊற்றுமாறு செய்துவிட்டனர், இந்த நல்ல பல நடவடிக்கையால் அந்த வருடம் ஒரு சிறு காயம் கூட இல்லாமல் மகாமகம் நன்கு நடந்து முடிந்தது.இப்போது வாட்சப் காலமாக இருக்கிறது நொடியில் செய்தி பறக்கிறது ஆகவே கூட்டம் கடந்த மகாமகங்களின் போது கூடியதைவிட அதிகம் கூடலாம் என கருதப்படுகிறது.மகாமகத்தை எப்படி கையாளக்கூடாது என்பதற்கும், எப்படி கையாளவேண்டும் என்பதற்கும் கடந்த இரண்டு மகாமகங்களே சாட்சி இதை மனதில் கொண்டு வரக்கூடிய மகாமகத்தை சிறப்பாக நடத்திமுடிக்கவேண்டும்.பக்தர்கள் பாவத்தை இறக்கிவைக்க வருகிறார்கள் அதை அதிகாரிகள் சம்பாதித்துவிடவேண்டாம்...-எல்.முருகராஜ்murugaraj@dinamalar.in</description>
</news>
