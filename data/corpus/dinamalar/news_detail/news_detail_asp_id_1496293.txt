<news>
<headline>நாமக்கல் சார்நிலை கருவூலம் மார்ச் சம்பளம் வழங்க தாமதம்</headline>
<description>
ராசிபுரம்: நாமக்கல் சார்நிலை கருவூலம் சம்பளம் பெறும் அரசு ஊழியர்களுக்கு, மார்ச் மாத சம்பளம் இன்னும் வழங்காததால், அவதிக்குள்ளாகி உள்ளனர்.தமிழக அரசு ஊழியர்களுக்கான சம்பளம், மாவட்ட கருவூலங்கள் மற்றும் தாலுகாவில் உள்ள சார்நிலை கருவூலங்கள் மூலம் கணக்கிடப்பட்டு, அரசு வங்கி கணக்குகள் மூலம் வழங்கப்படுகிறது. மாதந்தோறும் கடைசி வேலை நாளன்று, அரசு ஊழியர்களுக்கான மாத சம்பளம் கிடைத்துவிடும். ஆண்டு கணக்கு முடிக்கப்படும் மார்ச் மாத சம்பளம், ஏப்ரல், 3 அல்லது, 4ம் தேதிக்குள் வழங்கப்படும். ஆனால், இந்த ஆண்டு மார்ச் மாத சம்பளம், 6ம் தேதியாகியும் அரசு ஊழியர்களுக்கு வழங்கவில்லை. எப்போது சம்பளம் கிடைக்கும் என்று தெரியாததால், நண்பர்கள், உறவினர்களிடம் கடன் வாங்கி செலவு செய்து வருகின்றனர்.இதுகுறித்து, மாவட்ட கருவூல அதிகாரிகள் கூறியதாவது: நாமக்கல், ராசிபுரம், ப.வேலூர், திருச்செங்கோடு ஆகிய இடங்களில் சார்நிலை கருவூலங்கள் உள்ளன. இந்த அலுவலகங்கள் மூலம் சம்பளம் பெறும் கல்வி, பதிவுத்துறை, சிறைத்துறை, வேளாண்துறை உள்ளிட்ட ஊழியர்களுக்கு, 5ம் தேதியே சம்பளம் வழங்கப்பட்டுவிட்டது. நாமக்கல் கருவூலத்தில் இருந்து சம்பளம் பெறும் ஊழியர்களுக்கு மட்டும் இன்னும் சம்பளம் கிடைக்கவில்லை. அதற்கு முக்கிய காரணம், தேசியமயமாக்கப்பட்ட வங்கிகளில் புதிய சாப்ட்வேர் நிறுவிக்கொண்டுள்ளனர். அதனால், ஒரிரு நாட்கள் தாமதமாகலாம். நாளை (இன்று) நாமக்கல் கருவூலத்தில் சம்பளம் பெறும் ஊழியர்களுக்கும் சம்பளம் கிடைத்துவிடும். இவ்வாறு அவர்கள் கூறினர்.</description>
</news>
