<news>
<headline>ரூ.5.61 கோடி கல்வி உதவித்தொகை வழங்கல்: தேர்தல் விதிமீறி செயல்படுவதாக குற்றச்சாட்டு</headline>
<description>
சேலம்: ஆதிதிராவிடர் நலத்துறை சார்பில், இரு ஆண்டுக்கான கல்வி உதவித்தொகையாக, 5.61 கோடி ரூபாய், மாணவ, மாணவியருக்கு வழங்க உத்தரவிடப்பட்டுள்ளது. இந்த சம்பவம், தேர்தல் விதிமீறி செயல்படுவதாக, குற்றச்சாட்டு எழுந்துள்ளது.ஆதிதிராவிடர் நலத்துறை சார்பில், 6 முதல், பிளஸ் 2 வரை, படிக்கும் எஸ்.சி.,- எஸ்.டி., மாணவ, மாணவியருக்கு, கல்வி உதவித்தொகை வழங்கப்படுகிறது. அதில், சேலத்தில், 2014 - 15 மற்றும், 2015 - 16 ஆகிய கல்வியாண்டில் படித்த மாணவ, மாணவியருக்கு கல்வி உதவித்தொகை, தற்போது பள்ளிகளுக்கு வழங்கப்பட்டது. குறிப்பாக, 2015 - 16 கல்வியாண்டில், ஒன்பது மற்றும், பத்தாம் வகுப்பு படிக்கும், 8,210 மாணவ, மாணவியருக்கு, 1.90 கோடி ரூபாயும், 6ம் வகுப்பு முதல் 8ம் வகுப்பு வரை படிக்கும், 10 ஆயிரத்து, 48 மாணவ, மாணவியருக்கு, 1.35 கோடி ரூபாயும், கல்வி உதவித்தொகையாக வழங்கப்பட்டுள்ளது. மேலும், 2014-15ம் கல்வியாண்டில், ஒன்பது மற்றும், பத்தாம் வகுப்பு படித்த, 9,011 மாணவ, மாணவியருக்கு, 2.36 கோடி ரூபாய் கல்வி உதவித்தொகையாக வழங்கப்பட்டுள்ளது. மொத்தமாக, 5.61 கோடி ரூபாய், அந்தந்த பள்ளி தலைமை ஆசிரியர்கள் வங்கிக்கணக்கில், வரவு வைக்கப்பட்டுள்ளது. அவற்றை, உடனடியாக பள்ளி மாணவ, மாணவியரின் வங்கிக்கணக்கில் வரவு வைத்து, அதற்கான அறிக்கையை அனுப்பி வைக்க, தலைமை ஆசிரியர்களுக்கு உத்தரவிடப்பட்டுள்ளது.இதுகுறித்து, தலைமை ஆசிரியர்கள் கூறியதாவது: தேர்தல் தேதி அறிவிக்கப்பட்ட பின், மாணவ, மாணவியருக்கு வழங்கப்படும் சலுகைகள் நிறுத்தப்பட்டன. தற்போது, சத்தமில்லாமல், மாவட்டம் முழுவதும் உள்ள மாணவர்களுக்கு, 5.61 கோடி ரூபாய் வினியோகிக்கப்பட்டுள்ளது. இரு ஆண்டுகளாக வழங்கப்படாமல் வைத்திருந்து, தேர்தல் நேரத்தில் வழங்குவது, உள்நோக்கம் கொண்டதாக உள்ளது. அவற்றை உடனடியாக மாணவ, மாணவியருக்கு வழங்கி, அதற்கான அறிக்கையை தாக்கல் செய்ய வேண்டுமென, தலைமை ஆசிரியர்களை கட்டாயப்படுத்துகின்றனர். இதை, தேர்தல் கமிஷன் தடுக்க வேண்டும். இவ்வாறு அவர்கள் கூறினர்.</description>
</news>
