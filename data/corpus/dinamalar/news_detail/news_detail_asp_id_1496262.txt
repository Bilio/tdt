<news>
<headline>'டிவி' சேனல்களில் தேர்தல் விளம்பரம் செய்ய கட்டுப்பாடு</headline>
<description>
ஈரோடு: தேர்தல் தொடர்பான செய்திகள், விளம்பரங்கள், கருத்துகளை வெளியிடுவதில், கேபிள் 'டிவி' நிறுவனங்கள் கடைபிடிக்க வேண்டிய விதிமுறைகளை தேர்தல் கமிஷன் அறிவித்துள்ளது.தேர்தல் விதிமுறைகள்: வேட்பாளர், அரசியல் கட்சியினர் சார்பில் விளம்பரம் ஒளிபரப்ப அந்த விளம்பரம் தினமும் எத்தனை முறை, எத்தனை நாட்கள் ஒளிபரப்பபட உள்ளது. எந்த நேரத்தில் ஒளிபரப்பப்படும். அதற்கான கட்டணம் குறித்து முன் கூட்டியே அனுமதி பெற வேண்டும். தனி நபர்களிடம் தேர்தல் தொடர்பான விளம்பரம் பெறப்பட்டால், அந்த விளம்பரம் எந்த வேட்பாளரை சார்ந்தது அல்லது எந்த அரசியல் கட்சியினரை சேர்ந்தது என்பதை சம்பந்தப்பட்ட நபரிடம் கடிதம் மூலம் பெற வேண்டும். விளம்பரங்களை ஒளிபரப்ப கொடுக்கும் கட்டணங்களை காசோலை, வரைவோலையாக மட்டுமே பெற வேண்டும்.* லோக்கல் 'டிவி' சேனல்களில் ஒளிபரப்ப கடைபிடிக்க வேண்டிய விதிமுறை: வேட்பாளர், அரசியல் கட்சியினர் குறித்த விவரம், எந்த மொழியில் விளம்பரம் செய்யப்பட உள்ளது என்பது குறித்து முழு விவரங்களையும் குழுவிடம் முன் கூட்டியே சமர்பித்து அனுமதி பெற வேண்டும். விளம்பரம் குறித்த 'சிடி'க்களை அளித்து ஒப்புதல் பெற வேண்டும். ஊடக சான்றளிப்பு மற்றும் கண்காணிப்பு குழு சான்றினை சரிபார்த்த பின் ஒளிபரப்பு அனுமதி வழங்குவர். அனுமதி பெறாமல் விளம்பரம் ஒளிபரப்பப்பட்டால் சட்ட ரீதியாக நடவடிக்கை எடுக்கப்படும். தேர்தல் நடத்தை விதிமுறைகளை மீறும் வகையிலோ, வேறு அரசியல் கட்சி அல்லது வேட்பாளர் மீது தனிபட்ட முறையிலோ அல்லது அருவருக்கதக்க வகையிலோ தேர்தல் விளம்பரம் தயாரித்தல் அல்லது ஒளிபரப்புதல் சட்டப்படி குற்றம் என தேர்தல் கமிஷன் தெரிவித்துள்ளது.</description>
</news>
