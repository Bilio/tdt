<news>
<headline>மோடிக்கு எதிரான புதிய கூட்டணி வெற்றி பெறுமா</headline>
<description>
மத்தியில் பா.ஜ., தனிப்பெரும்பான்மையுடன் ஆட்சி அமைத்துள்ளது. அதே போல பிரதமர் மோடி அலை காரணமாக பல்வேறு மாநில சட்டபை தேர்தல்களிலும் ஆட்சியை பிடித்துள்ளது. இந்நிலையில் பா.ஜ., வை எதிர்த்து செயல்படுவதற்காக 6 கட்சிகள் இணைந்து புதியகட்சியை துவக்க முடிவு செய்துள்ளன. 
1988ல் வி.பி.சிங் "ஜனதா தளம்'' கட்சியை உருவாக்கினார். இக்கட்சி சார்பில் வி.பி.சிங் பிரதமராகவும் பதவி வகித்தார். பின் இக்கட்சியின் மூத்த தலைவர்கள் இடையே ஏற்பட்ட கருத்து வேறுபாடு காரணமாக ஜனதா தளம் உடைந்து பல கட்சிகள் உருவாகின. 
இந்நிலையில் சமாஜ்வாடி, ராஷ்டீரிய ஜனதா தளம், ஐக்கிய ஜனதா தளம், மதச்சார்பற்ற ஜனதா தளம், இந்திய தேசிய லோக்தளம், சமாஜ்வாடி ஜனதா கட்சி ஆகிய 6 கட்சிகள் மீண்டும் ஒன்றிணைந்து செயல்படுவது என முடிவு செய்துள்ளன. புதிய கட்சிக்கு ""சமாஜ்வாடி ஜனதா தளம் (எஸ்.ஜே.டி) என்று பெயரிடப்படும் என்று தெரிகிறது. இக்கட்சிக்கு முலாயம்சிங் தலைவராக இருப்பார் என தெரிவிக்கப்பட்டுள்ளது. இந்த 6 கட்சிகள் ஒன்றிணையும் போது, லோக்சபாவில் அக்கட்சிக்கு 15 எம்.பி.,க்கள் இருப்பர். இதன் மூலம் பார்லிமென்ட்டில் காங்., போல பா.ஜ., அரசை எதிர்க்கலாம் என முடிவெடுத்துள்ளனர். இதை மையமாக வைத்து "மோடிக்கு எதிரான புதிய கூட்டணி வெற்றி பெறுமா' என்ற தலைப்பில் என்.டி.டி.வி.,யில் விவாதம் நடந்தது. தொகுப்பாளர் நிதி ரஷ்தான் தொகுத்து வழங்கினார். நிகழ்ச்சியில் குமார் கேட்கர் (பத்திரிகையாளர்), மனோஜ் ஷா ( ஆர்.ஜே.டி.,), கவுரப் பாட்டியா (சமாஜ்வாடி), சித்தார் நாத் சிங் (பா.ஜ.,), , அபிசேக் சிங்வி (காங்.,) ஆகியோர்பங்கேற்றனர். நிதி ரஷ்தான்: ஆறு கட்சிகள் துவக்க உள்ள புதிய கட்சி வெற்றி பெறுமா அல்லது வழக்கம் போல தேர்தல் நேர கூட்டணி போல விரைவிலேயே காணாமல் போய் விடுமா என கேள்வி எழுப்பினார். குமார் கேட்கர் (பத்திரிகையாளர்) : பார்லிமென்ட்டில் 10 ஆண்டுகளாக காங்., கட்சி ஆக்கிரமித்திருந்தது. ஆனால் இம்முறை காங்., கட்சிக்கு 44 இடங்கள் மட்டுமே உள்ளன. இதனால் ஒரு வலிமையான எதிர்க்கட்சி தற்போது தேவைப்படுகிறது. இந்த 6 கட்சி தலைவர்களின் நோக்கம் ஒன்றாக இருக்கிறது. மோடி தலைமையிலான பா.ஜ., அரசை எதிர்ப்பதே இவர்களின் நோக்கம். எனவே இது வெற்றி பெற வாய்ப்பு உள்ளது. 
தேசிய ஜனநாயக கூட்டணிக்கு 40 சதவீத ஓட்டுகள் உள்ளன. மீதி 60 சதவீதம் எதிர்க்கட்சிகளுக்கு தான் உள்ளன. இவை ஒன்றொன்றும் தனித்தனியாக செயல்படுகின்றன. அதனால் அரசை எதிர்க்க முடியவில்லை. எனவே தான் இந்த 6 கட்சிகள் ஒன்றிணையும் போது, ஆளும் கட்சிக்கு சவால் விடலாம். மனோஜ் ஜா (ஆர்.ஜே.டி.,) : நரேந்திர மோடி சிறப்பாக ஆட்சி செய்கிறார் என்பது மீடியாக்களின் விளம்பரம். இது உண்மையில்லை. முந்தைய காங்., அரசு கையாண்ட அதே கொள்கை, திட்டங்களைத் தான் இவர்களும் கடைபிடிக்கின்றனர். மோடி ஆட்சியில் ஏற்பட்டுள்ள பொருளாதார வளர்ச்சி கார்ப்பரேட் நிறுவனங்களுக்கு தான். மாறாக மக்களுக்கு எவ்வித வளர்ச்சியும் ஏற்படவில்லை. கவுரப் பாட்டியா, செய்தி தொடர்பாளர் (சமாஜ்வாடி): நாங்கள் மோடி என்ற ஒரு நபருக்கு எதிராக ஒன்று சேரவில்லை. மதவாதத்தை பரப்பும் பா.ஜ., தலைமையிலான அரசை எதிர்த்து தான் ஒன்றிணைந்துள்ளோம். தற்போது ஒரு வலிமையான எதிர்க்கட்சி இல்லை. இதனால் பா.ஜ., தனது எண்ணம் போல செயல்படுகிறது. இதனை தடுத்து நிறுத்தவே நாங்கள் ஒன்றிணைந்துள்ளோம். இதில் வெற்றி பெறுவோம். சித்தார் நாத் சிங், செய்தித் தொடர்பாளர் (பா.ஜ.,): 2004 லோக்சபா தேர்தல் 2009 தேர்தல் மற்றும் 2014 லோக்சபா தேர்தலின் போதும் ஒன்றாக செயல்படுவோம் என கூறி இந்த தலைவர்கள் கூட்டணி அமைக்கின்றனர். ஆனால் தேர்தல் முடிந்தவுடன் இக்கூட்டணி இருந்த இடம் தெரியாமல் காணாமல் போய்விடுகிறது. எனவே கடந்த காலம் போலவே இம்முறையும் இவர்களது முயற்சி வெறும் பேரளவுக்குத் தான் இருக்கும். 
ஏனெனில் இந்த 6 கட்சி தலைவர்களுக்குமே பிரதமராக வேண்டும் என எண்ணம் கொண்டவர்கள் எனவே இந்த கூட்டணி வெற்றி பெறாது. பத்திரிகையாளர் குமார் கேட்கர் கூறியது தவறு. 39 சதவீத ஓட்டுகள் மட்டுமே எங்கள் கூட்டணிக்கு இருக்கலாம். ஆனால் எங்களுக்கு 335 எம்.பி.,க்கள் உள்ளனர். ஆனால் மற்ற எதிர்க்கட்சிகளுக்கு எத்தனை என்பது அனைவரும் அறிந்ததே.அபிசேக் சிங்வி (காங்.,)  பார்லிமென்டில் ஆளும் பா.ஜ., அரசு எங்களுக்கு எதிர்க்கட்சி தராவிட்டாலும், காங்., கட்சி தான் எதிர்க்கட்சியாக உள்ளது. 2வது பெரிய கட்சி காங்., கட்சி தான். பா.ஜ., அரசு தன்னிச்சையாக செயல்படுகிறது. மதவாதத்தை பரப்புவதே இக்கட்சியின் நோக்கமாக உள்ளது.</description>
</news>
