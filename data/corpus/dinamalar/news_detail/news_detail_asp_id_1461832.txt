<news>
<headline>ராஜ சிம்மாசனத்திலிருந்து இறங்கப் போவது யார்?</headline>
<description>
நம் நாட்டில், 60 வயதுக்கு மேற்பட்ட மூத்தோரைப் பாதுகாக்க, 'மெயின்டனன்ஸ் அண்டு வெல்பேர் ஆப் பேரன்ட்ஸ் அண்டு சீனியர் சிட்டிசன்ஸ் ஆக்ட் - 2007' என்ற சட்டம் உள்ளது. மூத்தோர் எவரும், குழந்தைகள் அல்லது உறவினர் தன்னைப் பாதுகாக்க வேண்டும் எனக் கோரலாம். அதற்கான  விண்ணப்பத்தை அவர்கள் சார்பில் மூத்தோரோ, வேறொருவரோ விண்ணப்பிக்கலாம் அல்லது இந்த சட்டத்தின் கீழ் அமையப் பெற்ற ஆணையமே, இந்தப் பிரச்னைக்கு நேரடியாக உதவலாம். இதற்கான விண்ணப்பத்தை, அந்தந்த மாவட்ட, வட்டார வளர்ச்சி அலுவலர் அல்லது சமூக நல அலுவலகத்தில் அளிக்கலாம்.அந்த விண்ணப்பத்தின் அடிப்படையில், 90 நாட்களுக்குள், அந்த மூத்தோரைப் பாதுகாக்கும் கடமை உள்ள நபர்களுக்கு, அவர்களின் பொருளாதார தரத்தை அடிப்படையாகக் கொண்டு, 10,000 ரூபாய்-க்கு மிகாத தொகையை அந்த ஆணையம் தீர்வாக அளிக்கும். அதன் பின்னும் சரியான காரணம் ஏதுமின்றி மூத்தோருக்கு பணம் தராத நபர்களுக்கு, தண்டமும், ஒரு மாதம் வரையான சிறைத்தண்டனை யும் அளிக்க,  ஆணையத்திற்கு அதிகாரம் உண்டு.  இந்த சட்டத்தின், 2ஏ பிரிவின்படி, குழந்தைகள் என்பது மகன், மகள், மேஜரான பேரக் குழந்தைகள், குழந்தைகள் இல்லாத மூத்தோராயின் அவர்களது சொத்திற்கு சட்டபூர்வ வாரிசாகக் கூடிய உறவினர் - இது குறித்து 2ஜி பிரிவில் கூறப்பட்டு உள்ளது - ஆகியோரே, மூத்தோரைப் பாதுகாக்கும் கடமைக்கு உரியவர்கள். மூத்தோரைப் பாதுகாத்தல் என்பது, அவர்களது சொத்தைப் பாதுகாக்கும் கடமையும் உள்ளிட்டது.மூத்தவர்களின் பணத்தேவை, மிகவும் குறைவானது. அப்படி இருந்தும் இந்தக் கடமையை ஏன் அடுத்த தலைமுறையால் செய்ய இயலவில்லை? காரணம் இளைய தலைமுறை பெற்றோரை / மூத்தோரைப் பார்த்துக் கொள்ளுதல் என்பதை பணக்கணக்காக மட்டும் பார்ப்பதால்.சட்டத்தால், மூத்தோருக்கு, இளையோரிடமிருந்து பணத்தை மட்டுமே வாங்கித் தர இயலும். ஆனால்,  பெற்றோர் எதிர்பார்ப்பது, அன்பை, மரியாதையை தான்.முதியோர் இல்லத்தில் சிலரிடம் பேசியபோது, வேறு பல புதுத் தகவல்களும், கருத்துக்களும் கிட்டின.மவன் நல்லவந்தான்... மருமவதான் சரியில்லே...இவளுக்கு மூணு பொண்ணு... அதான் இங்க இருக்குறா...எனக்கு நாலும் ஆம்பளைப் புள்ளைங்க... அப்படி இருந்தும் சீப்படறேன்...- இப்படியாக இருக்கிறது அவர்களின் புலம்பல்.மகனை ஊருக்குக் காட்டிக் கொடுக்க விரும்பாமல், மருமகளின் மீதான புகாராக, இருந்த இடத்தில் இருந்தே புலம்பத்தான் முடிகிறது இவர்களால். பாசம் கண்ணை மறைக்கிறது.மருமகள் என்பவர், 'உறவினர்' எனும் விளக்கத்தின் கீழே தான் வருகிறார். ஆனால், அவளுக்கும், அவளது பெற்றோரைப் பாதுகாக்கும் கடமை சொல்லப்பட்டுஇருக்கிறது.இது போக, அனேக வீடுகளில், மாமியார் - மருமகள் சண்டை. அதனால், மூத்தோர் இல்லங்களில் கொண்டு விடப்பட்டவர்கள் ஏராளம். ஆண் - பெண் தகராறு, சாமர்த்தியமாக இரு பெண்களின் / தலைமுறையின் சண்டையாக மடை மாற்றி விடப்பட்டிருக்கிறது.இயற்கையின் தியரி ஒன்றைப் பார்ப்போமா?ஒரு குடும்பம் என்பது நடப்புத் தலைமுறையான, கணவன் - மனைவி; அவர்களின் முந்தைய தலைமுறையான, இருவரின் பெற்றோர்; அடுத்த தலைமுறையான, நடப்புத் தலைமுறையின் பிள்ளைகள் இணைந்ததே ஒரு குடும்பம். அந்தக் கணவன் - மனைவியே குடும்பத்தில் செயல்பாட்டாளர்கள். மற்ற இரு தலை முறையுமே, அண்டி இருப்பவர்கள். பெண்ணுக்கு மட்டுமே கர்ப்பப்பை இருப்பதால், அடுத்த தலைமுறையை ஈன்றெடுப்பதும், வளர்ப்பதும் அவள் பொறுப்பாகிறது. அதனாலேயே முந்தைய தலைமுறையைப் பாதுகாக்கும் பொறுப்பு, ஆணை வந்தடைகிறது. அந்தப் பெண்ணுக்குப் பிறக்கும் குழந்தைகளை, அந்த ஆணும் பாதுகாக்கிறான், பராமரிக்கிறான் தான். அந்த ஆண் பார்த்து பராமரிப்பது அவளுடைய கடமையாகிய குழந்தை தான் என்றாலும், அது அவனுடைய குழந்தையும் தான். ஆனால், அவன் பாதுகாக்க வேண்டிய கடமையில் இருப்பதாக சமூகம் நினைப்பது, அவனுடைய பெற்றோர் மட்டுமே. அவளின் பெற்றோருக்கு அங்கு இடம் இல்லை என, சமூக சூழல் இருக்கையில், அவள் ஏன் அவனுடைய கடமையில் இறங்கப் போகிறாள்? இதுவும் நியாயம் தானே? அவள் பெற்று வளர்க்கும் குழந்தை, அவனுடையதாகவும் இருப்பது போல, அவன் பாதுகாக்கும் பெற்றோர், அவளுடையதாகவும் இருக்க வேண்டும். ஆனால், ஒரு ஆணால், நான்கு முதியவரைப் பார்த்துக் கொள்ள இயலுமா? இயலாது. இயலாது என்பதாலேயே, அது அவளின் கடமை ஆகிவிடாது. அழுதாலும் பிள்ளையை அவள் தானே பெற வேணும்! அதுபோலத், தேவையெனில் முந்தைய தலைமுறையைப் பாதுகாக்கும் தன் கடமையில் உதவச் சொல்லி, அவளிடம் கேட்கலாம். ஆக,  மகன் மற்றும் மகள், தன் ராஜ சிம்மாசனத்தில் இருந்து இறங்க வேண்டும் அல்லது முதியவர்கள், முதியோர் பாதுகாப்பு இல்லங்களே தனக்குச் சரி என தன் மனதை மாற்றிக் கொள்ள வேண்டும். என்ன செய்யப் போகிறோம்? - ஹன்ஸா --வழக்கறிஞர்legallyhansa68@gmail.com</description>
</news>
