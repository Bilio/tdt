<news>
<headline>எந்த உரிமையும் முழுமையானதல்ல!</headline>
<description>
ஜே.என்.யு., எனப்படும் டில்லி ஜவஹர்லால் நேரு பல்கலையில் நடந்த சம்பவங்கள் மற்றும் அதைத் தொடர்ந்து நடந்து வரும் காட்சிகள் குறித்து, பல கருத்துகள் சொல்லப்படுகின்றன; எழுதப்படுகின்றன. ஆனால், எது தேச விரோதமான நடவடிக்கை, எது அரசுக்கு எதிரான நடவடிக்கை என்பதில் உள்ள மிகச் சிறிய, ஆனால் முக்கியமான வேறுபாடு குறித்து கவலைப்படாமல், இந்த பிரச்னை பேசப்படுகிறது; விவாதிக்கப்படுகிறது.எந்த ஒரு பிரச்னைக்கும் மையப்புள்ளி உண்டு. அந்த வகையில், ஜே.என்.யு., பிரச்னையும் பார்லிமென்டில், 2001 டிசம்பரில், பயங்கரவாதிகள் நடத்திய தாக்குதலில் இருந்து துவங்குகிறது.இந்திய அரசுக்கு எதிராகவும், அதன் இறையாண்மைக்கு எதிராகவும், ஜனநாயகத்தின் துாணான பார்லிமென்ட் மீது தாக்குதல் நடத்தியதாக, ஐ.பி.சி., எனப்படும் இந்திய தண்டனைச் சட்டம், 121வது பிரிவின் கீழ், பயங்கரவாதி அப்சல் குருவுக்கு விதிக்கப்பட்ட துாக்கு தண்டனையை, 2005 ஆகஸ்ட் மாதம் உறுதி செய்கிறது, சுப்ரீம் கோர்ட். இந்தியாவுக்கு எதிரான போராக, இந்த தாக்குதலை சுட்டிக் காட்டி சுப்ரீம் கோர்ட் அளித்த தீர்ப்பின்படி, 2013, பிப்ரவரி, 9ம் தேதி அப்சல் குருவுக்கு துாக்கு தண்டனை நிறைவேற்றப்பட்டது.நீதிக் கொலைஆனால் இதை, 'நீதிக் கொலை' என்று கூறி, அப்சல் குருவின் மூன்றாவது நினைவு தினத்தன்று, நிகழ்ச்சிகளுக்கு ஏற்பாடு செய்ததால், ஜே.என்.யு., பிரச்னை துவங்கியது. இந்த நிகழ்ச்சியில், தேசத்துக்கு எதிராகவும், அரசுக்கு எதிராகவும், நீதித் துறைக்கு எதிராகவும் கோஷங்கள் எழுப்பப்பட்டதாக, ஐ.பி.சி., 124ஏ பிரிவின் கீழ் சில மாணவர்கள் கைது செய்யப்பட்டனர்.இதைத் தொடர்ந்து அரசியல் மற்றும் கொள்கை புயல், பல்வேறு திசைகளில் இருந்து வீசத் துவங்கியது.'இந்த சம்பவங்கள் தேச விரோத செயலா, அரசு விரோத செயலா' என்ற கேள்வியும்; தேச விரோத பேச்சானது, இந்திய அரசியலமைப்புச் சட்டத்தின் 19 (1) ஏ பிரிவின் கீழ் அளிக்கப்பட்டுள்ள பேச்சு மற்றும் கருத்தை தெரிவிக்கும் உரிமையாகுமா?' என்ற கேள்வியும் எழுப்பப்பட்டன.இந்த இடத்தில் தான் ஒருவருடைய அரசியல் செயல்பாடு, தேச விரோத செயல் - இரண்டுக்கும் இடையே உள்ள வேறுபாட்டையும் பார்க்க வேண்டும். 'ஜே.என்.யு., பல்கலை மாணவர் சங்கத் தலைவர் கன்னையா குமார் உள்ளிட்டோரின் நடவடிக்கை, அரசியல் செயல். செடிஷன் எனப்படும் ஆட்சி எதிர்ப்பு துாண்டல் பிரிவின் கீழ், வழக்கு பதிவு செய்யப்பட்டுள்ளது, மாணவர்களின் பேச்சுரிமையை நசுக்கும், மத்திய அரசின் செயலாகும்' என, பேச்சுரிமைக்கு ஆதரவாளர்களாக தங்களை கூறிக் கொள்வோர் எதிர்ப்பு தெரிவிக்கின்றனர்.ஒருவருடைய பேச்சு மற்றும் நடவடிக்கைகள், வன்முறையை துாண்டுவதாக, வன்முறையை உண்டாக்குவதாக இருந்தால், அது செடிஷன் என்ற, ஐ.பி.சி., 124ஏ பிரிவின் கீழ் வருகிறது.இந்திய அரசியலமைப்பு சட்டம் 19 -(1) ஏ அளிக்கும் பேச்சு மற்றும் கருத்தை தெரிவிக்கும் உரிமை உள்ளதால், ஐ.பி.சி., 124ஏ பிரிவு தானாகவே ரத்தாகுமா என்ற கேள்வியும் எழுப்பப்பட்டது.எது பேச்சுரிமை?பேச்சுரிமை குறித்தும், செடிஷன் பிரிவு, எது தேச விரோத, அரசு விரோத நடவடிக்கை என்பதை,  கேதார்நாத் சிங் மீது தொடரப்பட்ட செடிஷன் பிரிவு வழக்கில், 1962ல் சுப்ரீம் கோர்ட் தீர்ப்பு அளித்தது. அதில் இவை குறித்து விளக்கமாக தெரிவிக்கப்பட்டது.பேச்சு மற்றும் கருத்தை தெரிவிக்கும் உரிமை முழுமையானதல்ல. அரசியலமைப்பு சட்டம், 19 (2) பிரிவின்படி சில கட்டுப்பாடுகள் உள்ளன. அதாவது பொது சட்டம் - ஒழுங்குக்கு பாதிப்பு ஏற்படுத்தாத வகையில் பேச்சுரிமை இருக்க வேண்டும் என, சுப்ரீம் கோர்ட் கூறியுள்ளது.அதேபோல், அரசின் செயல்பாடுகள் குறித்த விமர்சனங்களுக்கும், பேச்சுரிமையின் கீழ் சில கட்டுப்பாடுகள் உள்ளன என்றும், சுப்ரீம் கோர்ட் கூறியுள்ளது.எது தேச விரோத நடவடிக்கை, எது அரசுக்கு எதிரான நடவடிக்கை என்பதையும், சுப்ரீம் கோர்ட் சிறப்பாக வேறுபடுத்தி காட்டியுள்ளது. செடிஷன் பிரிவானது, தேச விரோத செயல்பாடுகளுக்கே பொருந்தும். அரசுக்கு எதிரான, கட்டுப்பாடான பேச்சு, செடிஷன் பிரிவின் கீழ் வராது என்று சுப்ரீம் கோர்ட் தீர்ப்பளித்துள்ளது.மாணவர் வழக்குதற்போதைய ஜே.என்.யு., பிரச்னையை பார்க்கும்போது, அது அரசுக்கு எதிரானது அல்ல; தேச விரோதமானது என்பது தெளிவாகத் தெரிகிறது. பார்லிமென்ட் மீது தாக்குதல் நடத்திய பயங்கரவாதியை பெருமைப்படுத்தும் வகையில் நடத்தப்பட்ட இந்த நிகழ்ச்சி, தேச விரோதத்துடன், இந்திய ஜனநாயகத்துக்கு மட்டுமல்ல; நீதித்துறையின் தீர்ப்புக்கும்எதிரானதாகும். இது நடந்ததா, இல்லையா என்பதை சாட்சிகளின் அடிப்படையில் நீதிமன்றம் முடிவு செய்யும். பொய்யான குற்றச்சாட்டு என்பதை நிரூபிக்கும் உரிமையும், மாணவர்களுக்கு உள்ளது.பார்லிமென்ட் தாக்குதல் சம்பவம் நடந்தபோது, இந்த மாணவர்கள், குழந்தை பருவத்தில் அல்லது வளர்இளம் பருவத்தில் இருந்திருப்பர். அப்சல் குருவின் நினைவு தினத்தை இவர்கள் நடத்தியது, அவர்களுடைய கல்விக்கு எந்த பலனையும் கொடுக்கக் கூடிய செயலாக தெரியவில்லை.நடந்த சம்பவங்களை பார்க்கும்போது, இந்த மாணவர்கள் மீது, தேச விரோதப் பிரிவு, செடிஷன் பிரிவின் கீழ் வழக்கு தொடர்ந்தது சரியான நடவடிக்கையே.இந்த மாணவர்கள் மீதான வழக்குகளை ரத்து செய்ய வேண்டும் என, பல கட்சித் தலைவர்களும், அமைப்புகளும் கூறுவது, அவர்களுடைய அரசியல் கொள்கையாக, ஏன்  பேச்சுரிமையாக, கருத்தை தெரிவிக்கும் உரிமையாக கூட இருக்கலாம். ஆனால் எந்த உரிமையும் முழுமையானதல்ல; அதற்கு கட்டுப்பாடுகள் உள்ளன என்பதை புரிந்து கொள்ள வேண்டும். - கார்த்திக் சுந்தரம் -வழக்கறிஞர், சென்னை ஐகோர்ட்</description>
</news>
