<news>
<headline>கொல்லும் நினைவுகள்; இந்தியாவா பாகிஸ்தானா?</headline>
<description>
காலையில் கண் விழித்தபோது சுற்றிலும் துப்பாக்கிச் சூட்டின் சத்தம் கேட்டது. அக்கம்பக்கம் எல்லாம் துப்பாக்கிச் சூடு நடந்துகொண்டிருந்தது. நான் எழுந்து, மருத்துவமனைத் தோட்டத்துக்குச் சென்றேன். அங்கே சில கன்யாஸ்திரீகள் மிகுந்த கவலையுடனும் பயத்துடனும் தங்களுக்குள் பேசிக்கொண்டிருந்தனர். என்னை அருகில் வருமாறு அழைத்தனர். உடனேயே அந்தப் பகுதி முழுவதுமே துப்பாக்கிச் சூடு, மரண ஓலங்கள், கதறல்கள் ஆகியவற்றால் நிரம்பியது. கன்யாஸ்திரீகள் என்னை இழுத்துக்கொண்டு தோட்டத்தின் அருகில் இருந்த அறைக்குப் போனார்கள். அது மருந்துகள் வைக்கப்படும் அறை என்று நினைக்கிறேன். உள்ளே நுழைந்து கதவைத் தாளிட்டுக்கொண்டோம்.'இது நடந்தது அக்டோபர் 27, திங்கள்கிழமை காலை. பழங்குடிகள் மடாலயத்தில் நுழைந்து சுடத் தொடங்கியிருந்தனர். இந்தக் களேபரத்தின் நடுவே, டாம் டைக்ஸ் தன் பெற்றோரிடமிருந்தும் சகோதரர்களிடமிருந்தும் தனிமைப்படுத்தப்பட்டான். 'அதன்பின் அவர்கள் நாங்கள் ஒளிந்திருந்த அறையின் கதவை உடைக்க ஆரம்பித்தார்கள். மரத் துண்டுகள் அறை முழுதும் தெறித்தன. கதவின் உடைசல்கள் வழியே அவர்களது பயங்கரமான முகங்கள் தெரிய ஆரம்பித்தன. அப்போது, அந்த அறையின் பின்பக்கம் இன்னொரு கதவு இருப்பதைக் கண்டேன். அதைத் திறக்க முயன்றேன். நல்லவேளையாக அது தாழிடப்படவில்லை. கதவைத் திறந்துகொண்டு, கன்யாஸ்திரீகளை அங்கேயே விட்டுவிட்டு, நான் மட்டும் வெளியே ஓடிவிட்டேன். கன்யாஸ்திரீகள் ஒரு மூலையில், ஒருவரை ஒருவர் இறுகப் பிடித்தபடி, பயத்தில் உறைந்துபோயிருந்தனர். அவர்களுக்கு என்ன ஆனது என்று தெரியாது. அவர்களில் சிலரை நான் பிறகு பார்க்கவே இல்லை.வேறு சிலர், உடைகள் கிழிந்த நிலையில் அங்கும் இங்கும் அலைந்தனர். அவர்கள் சிலர் பலாத்காரம் செய்யப்பட்டிருக்கலாம். ஆனால், உண்மையில் என்ன நடந்தது என்று எனக்குத் தெரியாது.'அவனது பெற்றோர்கள் பழங்குடிகளால் கொல்லப்பட்டபோது, டாம் டைக்ஸுக்கு ஐந்து வயதுதான். மூன்று டைக்ஸ் சகோதரர்களில் கடைசிப் பையன் பிறந்து இரண்டு வாரங்கள்தான் ஆகியிருந்தன. அவர்கள் மூவரையும் அவர்களது சித்தி எடுத்து வளர்த்தார். தம் பெற்றோர் பற்றியோ, அவர்கள் எப்படி இறந்தார்கள் என்பது பற்றியோ கேள்வி கேட்க அவர்கள் அனுமதிக்கப்படவில்லை. அவர்கள் மீண்டும் காஷ்மீருக்குத் திரும்பவே இல்லை. பிரிட்டிஷ் சாம்ராஜ்ஜியத்தின் மற்றொரு சோகமான அங்கமான தென் ஆப்பிரிக்காவிலேயே அவர்களது வாழ்க்கை கழிந்தது. ஜொஹான்னஸ்பர்குக்கு அருகில் ஓர் இடத்தில் டாம் வசிக்கத் தொடங்கினார். தன் சகோதரரைப் பார்க்க அவர் லண்டனுக்கு வந்தபோது நான் அவரைச் சந்தித்தேன்.தென் ஆப்பிரிக்காவில் ஏற்பட்டிருந்த மாற்றங்களுக்கு ஏற்றவாறு டாம் தன்னை மாற்றிக்கொண்டிருந்தார். அந்த நாட்டிலிருந்து தப்பிச் செல்லும் வெள்ளையர் கூட்டத்தில் ஒருவராக அவர் இருக்க விரும்பவில்லை. பிரதான நகரத்தின் மையத்தைவிட்டுக்கூட விலகிச் செல்ல அவர் விரும்பவில்லை. ஜொஹான்னஸ்பர்கை, அதன் எல்லாக் குறைகளுடனும் அவர் நேசித்தார். மிதமான, ஆனால் உறுதியான தொனியில் பேசினார். இதமான, சிறிய, உறுதியான முகம். சற்றே பருமனானவர். நிறையத் தலை முடி. அவரது குரலில் தென்னாப்பிரிக்க உச்சரிப்பு சிறிது மட்டுமே இருந்தது. அவருடைய அடக்கமும் உள்ளொடுங்கிய தன்மையும் அவர்மீது ஒருவித நம்பிக்கையைக் கொடுத்தது. அவருடைய வார்த்தைகள் ஆணித்தரமாக இருந்தன.அவர் தன் சகோதரர்களிடம் ஒருபோதும் பெற்றோரின் மரணம் குறித்துப் பேசியதில்லை என்று அவருடைய சகோதரர் கூறினார். டாம் அதைப்பற்றி அதிகம் பேசியதில்லை என்றாலும் அவரது ஞாபகம் தெளிவாகவும் உறுதியாகவும் இருந்தது. பெற்றோர் குறித்த அவரது நினைவு பிரத்தியேகமானது. குடும்பப் படங்கள், நினைவுப் பொருள்கள் ஆகியவற்றால் வலுவூட்டப்பட்டது. 'பெற்றோரின் படங்களைப் பார்க்கும்போது விசித்திரமாக இருக்கும். ஏனெனில், அவர்கள் தங்கள் முப்பதுகளிலேயே இறந்துவிட்டிருந்தனர். உங்கள் பெற்றோரை இள வயதினராக, அதுவும் உங்களைவிட இள வயதினராகப் பார்க்க நேர்வது மிகவும் வேடிக்கையானது. அவர்களைப் பற்றி என்னால் அப்படி மட்டுமே நினைத்துப்பார்க்க முடிகிறது. அவர்கள் எப்போதுமே நிரந்தர இளைஞர்கள்! அது மிகவும் வித்தியாசமானதுதான்.'பாரமுல்லா, அவருடைய பெற்றோர்கள் கொல்லப்பட்ட இடம் மட்டுமல்ல, டாம் பிறந்த இடமும்கூட. அதுவும், அதே மடாலய மருத்துவமனையில்தான் அவர் பிறந்தார். செயிண்ட்ஜோசப் மருத்துவமனை, பிரசவத்துக்குச் சிறந்த இடம் என்று பெயர் பெற்றிருந்தது. இந்த இடம் ராவல்பிண்டிஸ்ரீநகர் வழித்தடத்தில் இருந்த காரணத்தால், பிரிவினைக்கு முந்தைய காலகட்டத்தில் அங்கு வந்து போவது மிகவும் எளிதாக இருந்தது. காஷ்மீரில் விடுமுறை நாள்களில் படகு வீடுகளில் இருந்தது, தந்தையுடன் மீன் பிடித்தது போன்ற இனிமையான நினைவுகள் டாமின் மனத்தில் பதிந்திருக்கின்றன.'ராணுவத்திலிருந்து விலகியபிறகு என் தந்தை என்ன செய்திருப்பார் என்பது குறித்து என்னால் ஊகிக்கமுடியவில்லை. எடின்பரோவில் பிறந்து வளர்ந்த அவருடைய பேச்சில் ஸ்காட்லாந்தின் சாயல்கூட இருக்குமா என்பது சந்தேகமே' என்றார் டாம். 'பல வருடங்களுக்குமுன் நடந்த விஷயங்களை நான் ஏற்றுக்கொள்கிறேன். ஆனால், எனக்கு ஒரு வருத்தம் உண்டு. நான் குழந்தையாக இருந்தபோது அந்தக் கெட்ட சம்பவங்கள் பற்றிப் பேச முயல்வேன். அவை என் மனத்தில் ஆழமாகப் பதிந்திருந்தன. ஆனால், யாரும் என்னுடன் அது பற்றிப் பேசத் தயாராக இல்லை. என் குடும்பத்தினரையும் சேர்த்துத்தான் சொல்கிறேன். எங்கள் குடும்பத்தில் யாருமே அது பற்றிப் பேசிக்கொண்டதை நான் கேட்டதில்லை. அதை மறப்பதுதான் சிறந்த வழி என்று அவர்கள் நினைத்திருக்கலாம். ஆனால், என்னால் அதனை ஏற்க முடியவில்லை.'டாம் ஜூனியர், அவருடைய சகோதரர்கள், உயிருடன் இருக்கும் சக அதிகாரிகள், கர்னல் டைக்ஸின் பணி ஆவணங்கள், பிற அலுவலக ஆவணங்கள் ஆகியவற்றில் இருந்து டாம்பிட்டி தம்பதிகளின் வாழ்க்கை குறித்த முழுச் சித்திரத்தைப் பெற முடிகிறது.1 டாம் 1914ல் எடின்பரோவில் பிறந்து, அங்கேயே கல்வி கற்றார். சாந்தர்ஸ்ட்டில் இருந்த ராயல் மிலிட்டரி கல்லூரியில் படித்தார். விஷய ஞானம் இருந்தாலும், அதிக வசீகரம் இல்லாதவராக இருந்திருக்கிறார். தன் 21வது வயதில் இந்திய ராணுவ அதிகாரியாக நியமிக்கப்பட்டிருக்கிறார். லாஹூரில் இருக்கும் ராயல் ஸ்காட்ஸ் ரெஜிமெண்டில் இரண்டாம் நிலை லெப்டினண்டாக முதல் வருடம் பணிபுரிந்திருக்கிறார். இந்திய ராணுவத்தில் ஃபீல்ட் மார்ஷலாக மிக உயர்ந்த பதவியை எட்டிய சாம் மானெக்ஷா, டாமின் சம காலத்தவர், நண்பர். 'அவர் மிக உயரமானவர். 6.2 அல்லது அது போன்ற ஏதோ உயரம் கொண்டவர். வெளிர்நிற முடி, அழகானவர் என்று ஞாபகம் உள்ளது' என்று மானெக்ஷா நினைவுகூர்ந்தார். கவலையற்றுத் துள்ளித் திரியும் இளைஞர்களுக்கு 1930களில் லாஹூரில் வாழ்வது எளிதாகவே இருந்தது. 'எங்கள் வாழ்க்கையை ரசித்து வாழ்ந்தோம். பெண் நண்பர்களுக்குக் குறைவே இல்லை. உணவு விடுதிகள் பல இருந்தன. நடன அரங்கங்கள் இருந்தன. 'சாம், உன் காரை எடுத்துச் செல்லலாமா?' என்று நண்பர் ஒருவர் வந்து கேட்பார். 'தாராளமாக எடுத்துச் செல். ஆனால், பத்திரமாகப் பார்த்துக் கொள்' என்பேன்.
இந்தியாவா பாகிஸ்தானா?:</description>
</news>
