<news>
<headline>பேச்சு, பேட்டி, அறிக்கை</headline>
<description>
வைகோ பேச்சு குறித்து கவலைப்படவில்லை எனில், அது பற்றி கருத்தே  தெரிவித்திருக்க வேண்டாமே... எனச் சொல்லத் தோன்றும்  வகையில், தி.மு.க.,  பொருளாளர் ஸ்டாலின் பேட்டி: தே.மு.தி.க.,வில் ஏற்பட்டுள்ள பிளவு, அக்கட்சியின் உட்கட்சி விவகாரம். தேவையில்லாமல் வைகோ, தி.மு.க., மீது அபாண்டமாக  குற்றச்சாட்டுகளையும், கருத்துகளையும் தெரிவித்து வருகிறார். இதுபற்றி நாங்கள் கவலைப்படவில்லை.இ.கம்யூ., தமிழக மாநில செயலர் முத்தரசன் பேட்டி: தே.மு.தி.க., கூட்டணிக்கு வராததால், அக்கட்சியை உடைக்கும் இழிவான செயலில்,  தி.மு.க., ஈடுபடுகிறது. தே.மு.தி.க., தானாக கரையும் என, ஸ்டாலின் கூறியதை நாம் கவனிக்க வேண்டும். சந்திரகுமார்,  தே.மு.தி.க.,வுக்கு எதிராக போர்க்கொடி துாக்கவில்லை; தி.மு.க., தான், போர்க்கொடியை அவர் கையில் கொடுத்துள்ளது. ஆனால்,  தி.மு.க.,வின் எண்ணம்நிறைவேறாது.தமிழக பா.ஜ., தலைவர் தமிழிசை சவுந்தரராஜன் பேட்டி: தமிழக தேர்தலில், பா.ஜ.,வின் துணையின்றி யாரும் ஆட்சி அமைக்க முடியாது.  இன்றைய நிலையில், மக்களின் நம்பிக்கைக்குரியதாக, பா.ஜ., கூட்டணி அமைந்துள்ளது. மக்கள் நலக் கூட்டணி, தேர்தலுக்கு முன் உடைந்து, காணாமல் போய்விடும். விஜயகாந்த், அன்பு  மணி ஆகியோர், தங்கள் முடிவை மறுபரிசீலனை செய்ய வேண்டும்.மனித நேய மக்கள் கட்சி தலைவர் ஜவாஹிருல்லா பேட்டி: பா.ஜ., வளர்ந்திருக்கிறது என்று சொல்வது ஒரு மாயை. மிஸ்டு கால்  உறுப்பினர்கள், நிஜ உறுப்பினர்கள் ஆக முடியாது. பா.ஜ.,விற்கு செல்வாக்கு இருந்தால், தி.மு.க.,வும், அ.தி.மு.க.,வும் இந்நேரம்  கூட்டணிக்கு அழைத்திருக்குமே!தமிழக காங்., ஊடகத்துறை தலைவர் கோபண்ணா பேட்டி: தவறான அணுகுமுறையால், தோல்வியை நோக்கி விஜய காந்த் பயணத்தைத்  துவங்கியிருக்கிறார்; அதற்கு உறுதுணையாக, பிரேமலதா செயல்படுகிறார். மக்கள் நலக் கூட்டணியின் ஓட்டு வங்கி அடிப்படையில்,  அ.தி.மு.க., ஆட்சியை அகற்ற முடியுமா? தி.மு.க.,வின்ஆதரவில்லாமல், அ.தி.மு.க., ஆட்சியை அகற்ற முடியாது.காந்திய மக்கள் கட்சி தலைவர் தமிழருவி மணியன் பேட்டி: தேர்தலில் பலமுனைப் போட்டி காரணமாக, அ.தி.மு.க.,வுக்கு எதிரான  ஓட்டுகள், வெவ்வேறு கூட்டணிக்குப் போகும் என்பதால் மீண்டும், அ.தி.மு.க., தான் ஆட்சிக்கு வரும். ஜெயலலிதா மீது எனக்கு  எந்தவொரு மென்மையான போக்கும் கிடையாது. ஜெயலலிதா,  கருணாநிதி இருவரையும், தராசில் ஒன்றாகத்தான் நிறுத்திப்  பார்க்கிறேன்.</description>
</news>
