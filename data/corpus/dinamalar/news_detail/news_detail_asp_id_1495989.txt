<news>
<headline>பறிமுதல் புகையிலை போலீஸ் அதிகாரி கரிசனம்</headline>
<description>
திருநெல்வேலி:    நெல்லையில் பறிமுதல் செய்யப்பட்ட புகையிலை பொருட்களை, போலீஸ் உயர் அதிகாரி ஒருவரின் உத்தரவால், கைப்பற்றியவரிடமே போலீசார் ஒப்படைத்தனர்.      தமிழகம் முழுவதும் குட்கா, கணேஷ் உள்ளிட்ட புகையிலை பொருட்கள் விற்பனை செய்ய தடை உள்ளது. இவற்றை உணவு பாதுகாப்பு துறையினரும், போலீசாரும் பறிமுதல் செய்து கோர்ட்டில் ஒப்படைத்து எரிப்பது வழக்கம். நெல்லை டவுனில் வசிக்கும் சோக்கல்சந்த், 60, என்பவர், நெல்லை தச்சநல்லுார், மார்க்கெட்டில், ஒரு கிடங்கில், இத்தகைய தடை செய்யப்பட்ட புகையிலை பொருட்களை வைத்திருப்பது போலீசுக்கு தெரியவந்தது.நெல்லை டவுன் உதவி கமிஷனர் செல்வம் தலைமையில், போலீசார் அந்த கிடங்கில் பதுக்கி வைக்கப்பட்டிருந்த  புகையிலை பொருட்களை பறிமுதல் செய்தனர். 30 மூட்டைகளில் கணேஷ் புகையிலையும், மூன்று மூட்டைகளில் சாந்தி புகையிலையும் இருந்தன. அவற்றை போலீசார் பறிமுதல் செய்து,  தச்சநல்லுார் போலீஸ் ஸ்டேஷனுக்கு  எடுத்து சென்றனர்.   பத்திரிகையாளர்களுக்கு தகவல் தெரிவிக்கப்பட்டு, புகைப்படங்கள் எடுக்கப்பட்டன. வழக்கமாக இத்தகைய புகையிலை பொருட்களை, உணவு பாதுகாப்பு அலுவலர்களிடம் ஒப்படைப்பர்.      ஆனால், நேற்று ஒப்படைக்கவில்லை. இதனிடையே, சரக்கு வியாபாரி சோக்கல் சந்த் ராஜஸ்தானை சேர்ந்தவராம். எனவே, ராஜஸ்தானை பூர்வீகமாகக் கொண்ட, தமிழகத்தில் உயர் பொறுப்பில் இருக்கும் ஒரு போலீஸ் அதிகாரியின் உத்தரவின் பேரில், போலீசார் பறிமுதல் செய்த புகையிலை பொருட்களை, அந்த வியாபாரியிடமே மீண்டும் ஒப்படைத்தனர்.</description>
</news>
