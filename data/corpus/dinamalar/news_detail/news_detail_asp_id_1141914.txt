<news>
<headline>பெண் குழந்தைகளுக்கு பாதுகாப்பு உள்ளதா?</headline>
<description>
குழந்தைகளுக்கு, அதிலும் குறிப்பாக பெண்குழந்தைகளுக்கு நமது நாட்டில் பாதுகாப்பு உள்ளதா எனும் தலைப்பில் தனியார் ஆங்கில செய்தி சேனலில் விவாதம் நடந்தது. ஆனந்த் நரசிம்மன் தொகுத்து வழங்கினார். நிகழ்ச்சியில் காங்., செய்தி தொடர்பாளர் அமீ யாங்னிக், பா.ஜ., தேசிய செய்தி தொடர்பாளர் டாக்டர் சம்பித் பத்ரா, கல்வி நிறுவன இயக்குனர் ஆனிகா மல்கோத்ரா, சமூக ஆர்வலர் சந்தனா சக்ரவர்த்தி மற்றும் பெற்றோர் பங்கேற்றனர்.தொகுப்பாளர் ஆனந்த் நரசிம்மன்: பெண் குழந்தைகள் பாலியல் வன்கொடுமைக்கு உட்படுத்தப்பட்டனர் எனும் செய்திகள் அடிக்கடி வருகின்றன. ஒரு வயது குழந்தைகள் முதல் பாதிப்புக்கு உள்ளாகின்றனர். எதனால் இதுபோன்று நடக்கிறது? குழந்தைகளுக்கு பரிச்சயமான அக்கம்பக்கத்தினர், உறவினர்கள், ஆசிரியர்களே இந்த செயல்களில் ஈடுபடுகின்றனர். இதற்கு யார் பொறுப்பேற்க வேண்டும். இவற்றை தடுக்க என்ன நடவடிக்கை எடுக்க வேண்டும்.காங்., செய்தி தொடர்பாளர் அமீ யாங்னிக்: கலாசார மாற்றங்களின் காரணமாகவே இதுபோன்ற செயல்கள் நடக்கின்றன. முதலில் குழந்தைகளை, குழந்தைகளாக பார்க்க கற்றுக் கொள்ள வேண்டும். சமுதாயத்தில் ஒவ்வொருவருக்கும் அந்த பொறுப்பு இருக்க வேண்டும். இவற்றை உடனடியாக தடுக்க,பாலியல் வன்கொடுமைகளுக்கு வழங்கப்படும் தண்டனைகளை கடுமையாக்க வேண்டும்.பா.ஜ., செய்தி தொடர்பாளர் சம்பித் பத்ரா: சட்டங்களை கடுமையாக்கினால் மட்டும் இவற்றை தடுத்து விட முடியாது. மக்களின் மனிதில் மாற்றத்தை ஏற்படுத்த வேண்டும். தனிமனித ஒழுக்கத்தை ஒவ்வொருவரும் உணர வேண்டும். அனைத்து குழந்தைகளையும் நாம் பெற்ற பிள்ளைகளாக பார்க்கும் மனப்பக்குவத்தை ஏற்படுத்த வேண்டும். அரசுடன் இணைந்து கலாசார, பண்பாட்டு அமைப்புகளும் பணியாற்றினால் மாற்றத்தை உண்டாக்கலாம்.கல்வி நிறுவன இயக்குனர் ஆனிகா மல்கோத்ரா: பள்ளி செல்லும் குழந்தைகளுக்கு தான் பாலியல் வன்கொடுமைக்கு அதிகம் ஆளாகின்றனர். பள்ளிகளிலேயே இதுபோன்ற செயல்கள் நடப்பது வெட்கக்கேடானது. குழந்தைகளை பாதுகாக்க வேண்டியவர்களே அத்து மீறுகின்றனர். இதனால் இந்த விஷயத்தில் பெற்றோர்கள் கவனமுடன் இருப்பது அவசியம். தங்கள் குழந்தைகளை தொடர்ந்து கண்காணித்த வண்ணம் இருக்க வேண்டும்.
சமூக ஆர்வலர் சந்தனா சக்ரவர்த்தி: பாலியல் வன்கொடுமைகளில் ஈடுபடுவர்கள் திட்டமிட்டு செயல்படுகின்றனர். குழந்தைகளின் செயல்பாடுகளை தினமும் கவனிக்கின்றனர். இதுபோன்ற ஆட்களை இனம்கண்டு கொள்ள குழந்தைகளுக்கு உதவ வேண்டும். பாலியல் குறித்த கல்வியை போதித்தால் சமுதாயத்தில் விழிப்புணர்வு ஏற்படும். இவ்வாறு விவாதம் நடந்தது.</description>
</news>
