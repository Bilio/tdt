<news>
<headline>விடுதலை வேட்கை</headline>
<description>
கான் ஷா அஃப்ரீதி, காஷ்மீர் விடுதலை அடையவேண்டும் என்று பெரிதும் விரும்பினார். 1947ல் அங்கு நடந்த சண்டையில் பங்கெடுத்தார். அறுபது ஆண்டுகள் கழிந்தபிறகும் காஷ்மீர் விடுதலை குறித்த அந்தக் கனவு அவர் மனத்தில் இருக்கவே செய்கிறது. 'அல்லா காஷ்மீருக்கு விடுதலை பெற்றுத்தருவார் என்று நம்புகிறேன். அதுவும், என் வாழ்நாளுக்கு உள்ளாகவே' என்று மூச்சுவிடச் சிரமப்பட்டபடி, முனகலைப் போன்ற மெல்லிய குரலில் அவர் சொன்னார். 'அது எங்களுக்குப் பெரும் மகிழ்ச்சியைத் தரும். ஏனெனில் அது ஒரு முஸ்லிம் பகுதி.அவர் முதிர்ந்த வயதினராக இருந்தார். தனக்கு 120 வயது ஆவதாகச் சொன்னார். ஆனால், அவருடைய மகன், அவர் 1906 அல்லது அதற்குப் பிறகுதான், வட மேற்கு எல்லை மாகாணத்தின் தலைநகரான பெஷாவருக்குத் தெற்கே இருக்கும் மட்னி என்ற கிராமத்தில் ஒரு மண் குடிசையில் பிறந்ததாகச் சொன்னார். அவரது கால்கள் செயலிழந்திருந்தன. தொய்வாகப் பின்னப்பட்ட ஒரு கட்டிலில் படுத்த படுக்கையாகக் கிடந்தார். கண் பார்வை பெருமளவு மங்கியிருந்தது. கேட்கும் சக்தியை இழந்துவிட்டிருந்தார். வெள்ளைத் தாடியுடனும் வழுக்கைத் தலையை மறைக்கும் தலைப்பாகையுடனும் இருந்தார். 1947 அக்டோபரில் காஷ்மீர்மீது தாக்குதல் நடத்திய லஷ்கர் படையினரில் இன்றும் உயிருடன் இருக்கும் ஒரு சிலரில் அவரும் ஒருவர்.தன் இளவயதில் அவர், ஆறு அடிக்கு மேலான உயரத்துடன், கம்பீரமான மனிதராக இருந்திருப்பார். தன் கடைசிக் காலத்தில் மூச்சுவிடச் சிரமப்படும் நிலையிலும்கூட, போர் பற்றிப் பேசும்போது அவரது பேச்சில் சக்தி வெளிப்பட்டது. 'மான்கி ஷரீஃபின் பிர் எங்களைப் போருக்குப் புறப்படும்படி அறைகூவல் விடுத்தார். நான் அவருடைய தொண்டன். என் கையில் அப்போது ஒரு துப்பாக்கி இருந்தது. 'நாம் போர் புரிந்தாகவேண்டும். பயப்படவே கூடாது' என்றார் பிர். 'இது முஸ்லிம்களுக்கும் பிறருக்கும் இடையிலான போர். இதில் காஷ்மீரை நாம் வென்றெடுப்பது நிச்சயம்' என்று அவர் சொன்னார்.'அஃப்ரீதிகள், மொஹ்மாண்டுகள் மற்றும் பிற எல்லைப்புறப் பழங்குடிகள் காஷ்மீரை நோக்கிப் புறப்பட்டனர். கான் ஷா அஃப்ரீதி சொல்வதன்படிப் பார்த்தால், அந்தத் தாக்குதலை ஒருங்கிணைத்தவர்களில் அவரும் ஒருவர். இரண்டு வாகனங்களில் சென்ற படைக்கு அவர் தலைமை ஏற்றிருந்தார். 'ராணுவத் தலைவர் யாரும் எங்களை வழிநடத்த வரவில்லை. ஒவ்வொரு குழுவுக்கும் ஒரு தனித் தலைவர் இருந்தார்.' தன் குழுவினர் போரில் தொடர்ந்து ஈடுபடுவதை ஊக்குவிப்பதே அவருடைய பெரிய பணியாக இருந்திருக்கிறது. அவர் சொன்னதைக்கொண்டு ஊகித்தால், அது மிகவும் சிரமமான ஒரு வேலை என்பதைப் புரிந்துகொள்ள முடிகிறது. 'நாம் ஒரு போரில் ஈடுபட்டிருக்கிறோம்; கோழிக் குஞ்சுகள் போல் ஓடிவிடக்கூடாது; நிச்சயமாக ஓடக் கூடாது என்று நான் அவர்களிடம் சொல்லிக்கொண்டே இருந்தேன்.'அரை நூற்றாண்டு கழித்துத் திரும்பிப் பார்க்கும்போது, லஷ்கர் பற்றி உருவான புராணக் கதைகளை விலக்கிவிட்டு, கான் ஷா அஃப்ரீதி தாம் பட்ட கஷ்டங்களைச் சொன்னதைக் கொண்டு பார்த்தால், லஷ்கர் போர் அப்படியொன்றும் மாபெரும் சாகசமாக இருந்தது என்று சொல்லிவிடமுடியாது. வயதான ஒரு மனிதரின் ஞாபகங்கள் வலுவான ஆதாரங்களாக ஆகமுடியாது. ஆனால், அவர் சொல்வது பெரும்பாலும் ஏற்றுக் கொள்ளக்கூடியதாக இருக்கிறது. மேலும், அவர் சொன்ன விஷயங்களை நடந்த சம்பவங்களுடன் ஒப்பிட்டுப் பார்த்தால் அவை ஒத்துப்போகின்றன. முதல் மூன்று நான்கு நாள்கள் லஷ்கர் படை எளிதாக முன்னேறிச் சென்றது என்றார் அவர். முதலில் ஊரியிலும் அதன் பிறகு பாரமுல்லாவிலும் சண்டை நடந்தது. பாரமுல்லாவில் குழு இரவைக் கழித்தது. மேலும் முன்னேறி ஸ்ரீநகருக்குச் சில மைல் தொலைவுவரை சென்றது. காஷ்மீரி முஸ்லிம்கள் அவர்களை வரவேற்று, ரொட்டி, பால் என தங்களால் முடிந்தவற்றைத் தந்தனர்.முஸ்லிம் அல்லாதவர்களை நடத்தியவிதம் குறித்து கான் ஷா மிகவும் சாதாரணமாகவே பேசினார். அவர்கள் தேடப்பட்டு, கொல்லப்பட்டனர். 'பாரமுல்லாவில் கண்ணில் பட்டவர்களையெல்லாம் சுட்டோம். எத்தனைபேரைக் கொன்றோம் என்று தெரியவில்லை. இந்துக்களை உயிர் பயத்துடன் ஓட ஓட விரட்டினோம்' என்றார் அவர். கிறிஸ்தவ மடாலயத்தில் இருந்தவர்களுக்கு என்ன நடந்தது? 'பாரமுல்லாவில் இருந்த கிறிஸ்தவர்களை எனக்கு நினைவிருக்கிறது. எங்கள் தலைவர் சுபாத் கான் அப்படி ஒன்றும் நல்லவரல்லர். அவர் அங்கிருந்தவர்கள்மீது கை வைத்தார்.' யாரும் பாலியல் பலாத்காரம் செய்யப்படவில்லை என்றே இவரும் சொன்னார். கொள்ளையடித்தோம்; ஆனால், பிற பழங்குடிகள்தான் எல்லாத் தவறுகளையும் செய்தார்கள் என்று தன்னைப் பாதுகாத்துக்கொள்ளும் தொனியில் சொன்னார்.பாரமுல்லாவில் இருப்போர் நினைவில் இருப்பவையெல்லாம் கொலை, கொள்ளை, தீ வைப்பு, முறைகேடுகள், பாலியல் பலாத்காரம் ஆகியவையே. இனாயத்துல்லா எனும் வர்த்தகர், தாக்குதல் நடந்தபோது தன் இருபதுகளில் இருந்தார். அவருக்கு லஷ்கர்மீது வீண்பழி சுமத்தவேண்டிய அவசியம் இல்லை. 1940களில் பாகிஸ்தானுக்கு ஆதரவான முஸ்லிம் கான்ஃபரன்ஸ் கட்சியில் தீவிரமாகச் செயல்பட்டார். ஜின்னாவின் முஸ்லிம் லீக் கூட்டங்களில் பங்கெடுத்திருந்தார். பாரமுல்லாவில் தன் வீட்டில் இருந்தபடி அவர் என்னிடம் சொன்னவை உறுதிப்படுத்த முடியாதவை; ஆனால் அவருடைய ஞாபகத்தில் இருந்து விலகாதவை; அபாரமானவை.1பழங்குடிகள் பாரமுல்லாவில் நுழைந்த சமயம், இனாயத்துல்லா, பாரமுல்லாவில் இருந்த தன் தியேட்டரில் காண்பிப்பதற்காக ஃபிலிம் சுருள் ஒன்றை வாங்க லாஹூருக்குப் போயிருந்திருக்கிறார். சண்டை காரணமாக வாகனப் போக்குவரத்து முடங்கியிருந்ததால், ஆக்கிரமிப்பாளர்களுடன் பேசி, அவர்களுடைய வாகனத்தில் ஏறி பாரமுல்லா வந்து சேர்ந்திருக்கிறார். இதன் காரணமாக, இந்தியப் படைகள் பாரமுல்லாவைக் கைப்பற்றியதும், இனாயத்துலாவைக் கைது செய்து சிறையில் அடைத்தது.'ஊரியில் இருந்து பாரமுல்லாவரை நான் அவர்களுடைய வாகனத்தில் வந்தேன். என் பாதுகாப்புக்காக அவர்கள் ஒருவரை நியமித்திருந்தனர். இரண்டு நாள்கள் கழிந்தபிறகு அவர்கள் என்னிடமிருந்தே கொள்ளையடித்தனர்.' லஷ்கர் படையினர் உள்ளூர் நட்புச் சக்திகளுடன் நடந்துகொண்ட விதம் குறித்து, இத்தனை ஆண்டுகாலம் கழிந்தபிறகும் அவர் மிகவும் கோபத்தில் இருந்தார். 'என்னை பாரமுல்லாவில் இறக்கிவிட்டதும் என் பாதுகாவலுக்காக அவர்கள் ஒரு பழங்குடியை நியமித்தனர்' என்று அதையே இனாயத்துல்லா மீண்டும் அழுத்தமாகச் சொன்னார். 'நான் அவரை என் வீட்டுக்கு அழைத்துச் சென்றேன். இரண்டு நாள்கள் கழித்து என்னையே கொள்ளையடித்தனர்.'ஜீலம் பள்ளத்தாக்குச் சாலை வழியாக ஸ்ரீநகரிலிருந்து பாரமுல்லா வரும்போது, புறநகர்ப் பகுதியில் ஒரு பெரிய, நவீனமான, போர்த் தியாகிகள் நினைவிடம் அமைந்துள்ளது. போர் இன்னும் முடியவில்லை என்பதை உணர்த்துவதுபோல் அந்த நினைவிடத்துக்கு ஓர் இந்திய ராணுவ வீரர் காவலாக நிற்கிறார். நான் அந்தப் பகுதியைக் கடந்தபோது, ராஷ்ட்ரிய ரைஃபிள்ஸ் படையினர் பணியில் இருந்தனர். யாருமே வராத நினைவிடம் ஒன்றுக்கு நான் வந்தது அவர்களுக்கு மகிழ்ச்சியைத் தந்திருக்கவேண்டும். என்னுடன் வந்த இரண்டு காஷ்மீரிகளும் காரிலிருந்து இறங்கவேயில்லை. இந்திய ராணுவ நினைவிடத்துக்கு உள்ளூர்க்காரர்கள் வருவது, அவர்கள்மீது அதிக கவனத்தைக் குவிக்கக்கூடும்.செங்கல்லால் கட்டப்பட்ட வளைவைத் தாண்டி இருக்கும் ஒரு கறுப்பு பளிங்குக் கல்லில், காஷ்மீரின் ஆரம்பகட்டப் போரில் இறந்த இந்தியர்களின் பெயர்கள் பொறிக்கப்பட்டுள்ளன. காவலர்களின் உற்சாகப்படுத்தலைத் தொடர்ந்து, சில புகைப்படங்கள் எடுத்துக்கொண்டபின், நன்கு பராமரிக்கப்பட்ட, இரு புறமும் பூச்செடிகள் வளர்க்கப்பட்ட மேடான ஒரு பாதையில் நடந்து சென்றேன். அந்தப் பாதை, அருமையான நினைவுத்தூண்கள் இருக்கும் மலைப்பகுதிக்கு இட்டுச் சென்றது. அதன் கீழே இருந்த கல்வெட்டில், 'காஷ்மீரிகள் சுதந்தரமாக வாழவேண்டும் என்பதற்காகத் தங்கள் இன்னுயிரை ஈந்த சீக்கிய ரெஜிமெண்ட்டின் முதல் பட்டாலியனைச் சேர்ந்த வீரம் நிறைந்த ராணுவத்தினரின் நினைவாகக் கட்டப்பட்டது. 27 அக்டோபர் 1947ல் ஸ்ரீநகரில் முதன்முதலாகக் கால் பதித்த இந்திய வீரர்கள் இவர்களே. இந்தக் குன்றில்தான் அவர்கள் முதல் போரை நிகழ்த்தினர்' என்று பொறிக்கப்பட்டுள்ளது. இந்த இடத்திலிருந்துதான், பாகிஸ்தானின் படைகளை விரட்டுவதற்காக முதல் தோட்டா சுடப்பட்டது.
இந்தப் புத்தகத்தின் நோக்கம் என்ன?</description>
</news>
