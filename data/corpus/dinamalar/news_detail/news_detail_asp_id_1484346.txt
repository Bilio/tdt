<news>
<headline>சாலிகிராமம் எலும்பு குழம்பு</headline>
<description>
இத்தனை நாளா எங்கடா இருந்தீங்க?'ன்னு, கோவிலே கேட்குற அளவுக்கு, கூட்டம் அலைமோதும். அழகுப் பொண்ணோட கூந்தலைப் பிடிச்சு இழுத்து பேய் ஓட்டுறது; 'கொஞ்சம் பொறு; நீ கேட்டதை, நான் செஞ்சு கொடுக்கிறேன்'ன்னு, சாமி(யாடி)கள் பக்தர்களுக்கு வரம் கொடுக்குறதுன்னு, திரும்புன பக்கமெல்லாம் களைகட்டும்!இதெல்லாம் ஒருபக்கம் நடக்க, பலி கொடுத்த ஆடுகளோட எலும்பையெல்லாம் தனியா எடுத்து, செமையா ஒரு குழம்பு வைச்சு, அதை பந்தியில உட்கார்ந்திருக்கிற எல்லாருக்கும், வாரி வாரி ஊத்திட்டு இருப்பாங்க ஊர்க்காரங்க. அக்கம்பக்கத்துல இருந்து வந்தவங்க எல்லாம், தூக்குவாளியில அதை நிறைச்சு, வீட்டுக்கு வேற கொண்டு போயிட்டு இருப்பாங்க!'எல்லாம் சரி... இப்போ எதுக்கு ஊர் கதையெல்லாம் சொல்றே?'ன்னு கேட்கறீங்களா! ஏன்னா... சோத்து மூட்டையான நான், இந்த வாரம் ரசிச்சு ருசிச்சு சாப்பிட்டது, ஊர் திருவிழாக்கள்ல மட்டுமே கமகமக்குற, இந்த எலும்பு குழம்பைத் தான்! எப்படி சாப்பிட்டேன்னு சொல்றதுக்கு முன்னாடி, ஒரு முன்னுரை வேண்டாமா; அதான், இம்புட்டு பெரிய விளக்கம்!கடை பேரு, கருணாஸ் நாண். காலையிலேயும், சாயங்காலத்துக்கு அப்புறமும், இங்கே இட்லி கிடைக்கும்; 'இட்லி - வத்தக்குழம்பு' இந்தக் கடையோட ஸ்பெஷல்! ஆனா, நான் சாப்பிடப் போனது மதிய நேரம்ங்கிறதால, அசைவ சாப்பாடு மட்டும் தான் அங்கே இருந்தது!'கோலா மீன், இலையோட பாதி இடத்தை ஆக்கிரமிச்சிருக்க; கூட்டும், பொரியலும் கொஞ்ச இடத்தை தக்க வைச்சிருக்க, மீதி இடத்துல பரவி இருந்துச்சு சோறு. அதுல ஊத்தி சாப்பிட, மீன் குழம்பு, கருவாட்டு குழம்பு, இறால் குழம்பு, நண்டு குழம்புன்னு, 9 வகையான குழம்புகள். நான், எலும்பு குழம்பையும், கருவாட்டு குழம்பையும் ஊத்தி, நல்லா வெளுத்து வாங்கிட்டு, 'ஏவ்வ்...'ன்னு ஒரு பெரிய ஏப்பத்தோட, தொப்பையை தூக்கிட்டு நடக்க ஆரம்பிச்சிட்டேன்!எச்சிலூற வைக்கும் எலும்பு குழம்பு: ஆட்டு எலும்பு, துவரம் பருப்பு, முள்ளங்கி, முருங்கைக்காய், சின்ன வெங்காயம், தக்காளி, இஞ்சி - பூண்டு விழுதுடன், மஞ்சள் தூள், மல்லி தூள், மிளகாய் தூள், மிளகு சேர்த்து கொதிக்க வைத்து, நல்லெண்ணெயில் தாளித்த சோம்பு, கரம் மசாலா, கருவேப்பிலை, சி.வெங்காயம் சேர்த்து இறக்கினால், ருசியான எலும்பு குழம்பு தயார்!ருசியின் ரகசியம்: 'இளந்தாரி ஆட்டோட நெஞ்சு, மூட்டு எலும்புகளை மட்டும் தான் வாங்குறோம்; சமையலுக்கு தேவையான எந்தவொரு பொருளையும், பிரிஜ்ல வைச்சு பயன்படுத்த மாட்டோம்' என, எலும்பு குழம்பின் ருசிக்கான காரணத்தைச் சொல்கிறார், கடை உரிமையாளர் வெற்றிவேல்.என்ன விலை: மாவு போல உதிரும் மென்மையான எலும்புகளுடன் கூடிய குழம்பு - 90 ரூபாய் / அரை லிட்டர்.சோத்துமூட்டை: இந்த எலும்பு குழம்புல இருந்து ஒரு எலும்பை எடுத்து, கடைவாய்ப் பற்களுக்கு இடையில சொருகி, ரணகளமா கடிக்கலாம்னு பார்த்தா, அடங் கொப்புறானே... 'என்னை உடைக்க ஏன்டா இம்புட்டு கஷ்டப்படுறே'ன்னு, மாவா கரைஞ்சுப் போச்சு, அந்த பிஞ்சு எலும்பு; ஆமாங்க, அம்புட்டு இதம்! 'சரி'ன்னு, ஆள்காட்டி விரல் நீளத்துக்கு இருந்த நல்லி எலும்பை எடுத்து, 'விர்ர்ர்...'ருன்னு உறிஞ்சேன் பாருங்க; நெருப்பு பட்டவுடனே கரைஞ்சு, நெய்யா ஓடுற வெண்ணெய்மாதிரி, தொண்டைக்குள்ளே இறங்கிடுச்சு, எலும்பு மஜ்ஜை! இந்த குழம்புல அவ்வளவா காரம் இல்லைங்கிறதால, ஒருபிடி சோத்துக்கு, 2 கரண்டி குழம்பு ஊத்தி உறிஞ்சிட்டேன். ஆங்... இந்த கருவாட்டு குழம்பை பத்தி சொல்லலையே; ம்ஹும்...என்னத்தை சொல்ல; அதோட வாசத்துக்காகவே, 2 தட்டு சோறு உள்ளே தள்ளுனேன்னா பார்த்துக்கோங்களேன்!இடம்: கருணாஸ் நாண், அருணாச்சலம் சாலை, சாலிகிராமம், சென்னை.போன்: 044 - 2376 1450நேரம்: காலை 7:00 - இரவு 11:00 மணி</description>
</news>
