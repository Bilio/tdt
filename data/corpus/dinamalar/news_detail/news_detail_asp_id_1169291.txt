<news>
<headline>கனவுகளைக் கைப்பற்றுவோம் - 17</headline>
<description>
அன்பு தோழமைகளே நலமா? தை பிறந்தால் வழி பிறக்கும் என்பார்கள் , தை மாதம் என்றாலே மங்களகரமான மாதம் என்று பெரியவர்கள் சொல்வார்கள் , இந்த மாதத்திற்கு ஏற்றார் போல் சிறிய முதலீட்டில் நிறைய லாபம் தரும் மங்களகரமான தொழில்கள் குறித்து காணப் போகின்றோம்..முதலில் மங்களகரமான குங்குமத் தொழிலிருந்து ஆரம்பிக்கின்றேன்..குங்குமம் மங்களத்தின் குறியீடு, அக்காலத்தில் போருக்கு போகுமுன்பும் போரிலிருந்து வந்த பின்பும் வீரர்களை வெற்றி பெற வேண்டி இறைவனுக்கு உயிர் பலி கொடுத்து அதன் ரத்தத்தை நெற்றியில் பூசி வந்த பழக்கம் பிற்காலத்தில் உயிர் பலியை நிறுத்திய பின்பு , இரத்தத்திற்கு பதில் சிவப்பு நிற குங்குமத்தை பயன்படுத்துகின்றனர். இன்றும் வடஇந்திய பெண்களில் திருமணமாகதவர்கள் நெற்றியில் குங்குமமும் , திருமணமான பெண்கள் நெற்றியில் குங்குமமும், தலை வகிட்டில் குங்குமமும் வைக்கின்றனர். இதே போல் பெண் தெய்வ வழிபாட்டில் குங்குமத்திற்கு பெரிதும் முக்கியத்துவம் கொடுக்கப்படுகின்றது . எனவே இந்தியாவில் ஆண்டிற்கு பல்லாயிரம் டன் அளவு குங்குமம் செலவாகின்றது, தேவைப்படுகின்றது நறுமண மிக்கதும் பல வண்ணங்களில் தயாரிக்கப்பட்டும் , விற்பனையாகிக் கொண்டு வருகின்றது. குங்கும தயாரிப்பு தொழிலானது குறைந்த முதலீட்டில் மிகுந்த லாபகரமான தொழிலாகும். வெற்றிலை , பாக்கு , சுண்ணாம்பு இம்மூன்றும் சேர்ந்ததே தாம்பூலம் ..நம் நாட்டில் தாம்பூலம் ஒரு சமூக பழக்கமாகவே உள்ளது. தாம்பூலம் இல்லாமல் மகிழ்ச்சியான விழா இல்லை.துக்கமான நிகழ்ச்சியுமில்லை .இப்படிப்பட்ட சிறப்பு பெற்ற தாம்பூலத்தில் பாக்கை பலவகைகளில் உபயோக்கின்றனர். சீவல், வெட்டு பாக்கு , கொட்டை பாக்கு , வாசனை பாக்கு என்று ஒவ்வொரு விதமாக பயன்ப்படுதுகின்றனர் .இது ஒரு குடிசை தொழிலாகவும் , நல்ல லாபகரமான தொழிலாகவும் உள்ளது.கற்பூரம் என்றும் , சூடம் என்றும் அழைக்கபடுகின்ற பொருளானது இந்திய மக்களின் அன்றாட பொருளாக உள்ளது. தெய்வ வழிபாடுகளில் ஒன்றான தீப ஆராதனைக்கு இக் கற்பூரவில்லை முதலிடம் வகிக்கின்றது . இல்லங்களிலும் , ஆலயங்களிலும் , இறைவழிபாட்டிலும் கற்பூரம் அத்தியாவசியப் பொருளாக உள்ளது. மார்கழி , தை போன்ற மாதங்களில் இதனுடைய தேவையானது அதிகமாக உள்ளது. இதுவும் நல்ல லாபம் தரக் கூடிய தொழிலாகும்.திருமணம் மற்றும் மகிழ்ச்சிக்குரிய விழாக்களில் உறவினர்கள், நண்பர்களை வரவேற்கப் பன்னீர் தெளிப்பதை ஒரு வித சடங்காக நாம் வழக்கப்படுத்திக் கொண்டுள்ளோம் இன்று பன்னீர் என்பது வாசனைத் திரவியம் மட்டுமல்ல,  பற்பல காரியங்களுக்கு பயன்படுகின்ற பொருளாகும் மனோ ரஞ்சித பன்னீர், மல்லிகை பன்னீர், தாழம்பு பன்னீர், ரோஜா பன்னீர்  போன்று நமக்கு விருப்பமான  மலர்களில் பன்னீர் தயார் செய்யலாம்.ஊதுவத்தி முழுக்க முழுக்க கைகளால் தயாரிக்கப்படும் பொருளாகும். இதற்கு பெரிய மூலதனம் தேவையில்லை.. . ஊதுவத்திகள் சாதி மத பேதமின்றி அனைவராலும் உபயோகிக்கப்படுகிறது. ஊதுவத்திகள் தயாரித்து நம் நாடுகளில் மட்டுமன்றி வெளிநாடுகளுக்கும் ஏற்றுமதி செய்யலாம். ஊதுவத்தி தயாரிக்க சிறு மூலதனத்துடன் குடும்பத்திலுள்ள நான்கைந்து நபர்களுடன் தொடங்கலாம். ஊக்கம் இருந்தால் போதும். போதுமான இலாபம் கிடைக்கும்.ஊதுவத்திகளில் அகர்பத்தி,சந்தனவத்தி, மட்டிப்பால் வத்தி. மல்லிகைப்பூவத்தி, தாழம்பூ வத்தி, ரோஸ்வத்தி என்று பல விதமான மணம் கமழும் வத்திகள் இருக்கின்றன. இவை எல்லாவற்றையும் செய்யும் முறை ஒன்றுதான். ஆனால் சேர்க்கும் பொருள்கள் தான் வேறு.சாம்பிராணியினால் புகை மூட்டி தெய்வ வழிபாடு செய்யாத மக்களே உலகில் இல்லை என்று கூறலாம் அந்தளவுக்கு சாம்பிராணியின் தேவை இன்று நாட்டில் உள்ளது . இந்தியாவில் பெண்கள் குழந்தைகள் நீராடின பின்பு தங்கள் கேசங்களை நறுமண மூட்ட தொன்று தொட்டு சாம்பிராணியை புகைமூட்டப் பயன்படுத்துகின்றனர் மற்றும் செவ்வாய் , வெள்ளி போன்ற நாட்களில் கழுவி சுத்தப்படுத்திய பின் சாம்பிராணி புகை மூட்டி வீட்டை கம கம என்று வாசனையால் மூழ்கடிக் கின்றனர்..இவ்வாறு பற்பல காரியங்களுக்குப் பயன்டும் சாம்பிராணி வாசனைப் பொருள் மட்டுமின்றி ஒரு கிருமி நாசினியும் கூட, கொசு, ஈ , பாச்சான் போன்ற வீட்டில் நடமாடும் நோய்ப் பூச்சிகளை சாம்பிராணி புகைமூட்டத்தால் வெளியேற்றப் பயன்படுகின்றது.   மெழுகுதிரியின் உபயோகத்தினைப் பற்றி நம்மில் பலருக்கும் தெரியும். மெழுகுதிரியில் பலவகைகள் உள்ளது. மெழுகுதிரி வெண்மையானதும், தேன் மெழுகு போன்றும், மஞ்சள் நிறத்திலும் , பல வண்ணங்களிலும், பிறந்தநாள் விழாக்களில் பயன்படுத்தும் சிறிய வண்ண நிற மெழுகுதிரிகளும் மற்றும் ஐந்து நட்சத்திரங்கள் போன்ற தங்கும் விடுதிகளில் விருந்துகளின் போது பிக்னிக் போன்ற சுற்றுலா காலங்களில் உணவினை சூடுபடுத்த Fuel Candle என்றும் பல .வகைகள் உள்ளன.மேலும் வண்ண ஒளி தருவது, நறுமணமிக்க வாசனை தருவது, கொசுவர்த்தி போன்ற இம்மாதிரி பல வகையான மெழுகுதிரிகள் உள்ளன.பாச்சை உருண்டையை நாப்தலின் பால் என்றும் கூறுவார்கள் . பாச்சை உருண்டையானது ஒரு பூச்சி கொல்லியாகும் , ஒரு விதமான மணம் உள்ளதால் , துர்நாற்றம் போக்குகின்ற பொருளாகவும் இருப்பதால் பாச்சை உருண்டையின் தேவை அதிகமாக உள்ளது.துணிகள், காகிதங்களை அரிக்கும் சில்வர்பிஸ் போன்ற பூச்சிகளைக் கொல்லும் திறன் இருப்பதால் , வீட்டில் உள்ள பீரோ , புத்தக அலமாரிகளில் இந்த பாச்சை உருண்டையை பாமரரும், செல்வந்தரும் பயன்படுத்தும் காரணத்தால் இதற்கு எப்பொழுதும் வரவேற்ப்பு உண்டு..இப்படி சிறிய முதலீட்டில் லாபம் தரும் தொழில்கள் ஏராளம் ..அதை லாபமாக கொண்டு செல்வதும், நட்டத்தில் கொண்டு செல்வதும் நம் கையில் தான் இருக்கு..மனம் என்னும்  நிலத்தில் எந்தவிதமான எண்ணங்களை விதைக்கின்றோமோ அந்த விதமான செயல்கள் தான் முளைக்கும் என்பது உண்மை. உன்னதமான கனவு நிச்சயம் மெய்ப்படும் , குறிக்கோள் இல்லாத கனவு தோல்வியில் தான் முடியும். அறிவுக்கும் , ஆற்றலுக்கும் ஏற்ப உறுதியான நம்பிக்கையுடன் எந்த நேரத்திலும் குறிக்கோளையே நினைத்து துணிவுடன் கொஞ்சம் வித்தியாசத்துடன் தொழிலை மேற்கொண்டால் வெற்றி நிச்சயம்..- ரோஸலின்</description>
</news>
