<news>
<headline>பெருங்களத்தூர் சீஸ் நூடுல்ஸ் தோசை</headline>
<description>
வளர்ந்து நிற்கும் கட்டடங்களின் பின் மறையும் சூரியன்; மேக மெத்தைக்குள் தன் உடலை புதைத்துக் கொண்டு, ஓரக்கண்ணால் சூரியனை ரசிக்கும் நிலவு என, அழகாய் துவங்குகிறது, சென்னைக்கு அருகிலுள்ள பெருங்களத்தூரின் மாலைப் பொழுது!'கொஞ்சிப் பேசிட வேணாம்; உன் கண்ணே பேசுதடி...' உதறிய அலைபேசியின் உடலை தேய்த்து, தன் காதுக்கு கொடுக்கிறார் சோத்து மூட்டை. 'ஏங்க... இன்னும் செங்கல்பட்டே வரலை. எப்படியும், ஒரு மணி நேரத்துக்கு மேலே ஆயிடும்னு நினைக்கிறேன்' தென்பகுதியில் இருந்து பேருந்தில் வரும் மனைவி, அலைபேசி வழி சொன்னதும், மனைவியை வரவேற்க காத்திருந்த சோத்துமூட்டை பரபரப்பானார். 'இந்த ஒரு மணி நேரத்தை எப்படி கடத்துறது; எங்கேயாவது போய் சாப்பிட்டு வரலாமா?' இப்படி யோசித்த சில நிமிடங்களில், சோத்துமூட்டை நின்ற இடம்... ஸ்ரீநிவாச நகர், 'தோசா கசானா' உணவகம்.பனீர் தோசை, பாலக் பட்டர் மசாலா தோசை, பேபி கார்ன் பட்டர் மசாலா தோசை, பாவ் பாஜி பட்டர் மசாலா தோசை, மஷ்ரூம் தோசை என, மெனு கார்டில், தோசை பட்டியல் நீண்டிருந்தது. தோசைகளின் வகைகளைப் பார்த்து கிறங்கிய சோத்து மூட்டை, 'இங்கி பிங்கி பாங்கி...' போட்டு, 'சீஸ் நூடுல்ஸ் தோசை'யை தேர்ந்தெடுத்தார். ரசித்து ருசித்து, 4 தோசைகளை விழுங்குவதற்குள், 'கொஞ்சிப் பேசிட வேணாம்...' என, மறுபடியும் உதறியது அலைபேசி.'யோவ்... எங்கேய்யா போனே; நான் வந்து அரை மணி நேரம் ஆச்சு!' மனைவி தாறுமாறாய் தாளிக்க, கடிகாரத்தைப் பார்த்தார் சோத்து மூட்டை. கடைக்கு வந்து ஒன்றரை மணி நேரம் ஆகியிருந்ததை, சிரித்தபடி சொல்லியது கடிகாரம்!சீஸ் நூடுல்ஸ் தோசை: தானிய மாவு தோசையின் மேல், வேக வைத்த நூடுல்ஸ் பரப்பி, அதில் நூடுல்ஸ் மசாலா தூவி, கூடவே, வெங்காயம், தக்காளி, உலர் பழங்கள், கரம் மசாலா, இஞ்சி - பூண்டு விழுது சேர்த்த மசாலாவையும் தடவி, சீஸ் சேர்த்து சுட்டெடுத்தால், சீஸ் நூடுல்ஸ் தோசை தயார்.ருசியின் ரகசியம்: 'அரிசி மாவுக்கு பதிலா, தானியங்களை அரைச்சு பயன்படுத்துறோம். சுத்திகரிக்கப்பட்ட தண்ணீரும், தரமான மசாலா பொருட்களும், இந்த ருசிக்கு முக்கியமான காரணம்' என்கிறார், கடையின் மேலாளர் நிதின்.என்ன விலை: நாவின் சுவை மொட்டுகளுக்கு புது அனுபவம் தரும், சீஸ் நூடுல்ஸ் தோசை - 60 ரூபாய்.சோத்து மூட்டை: மசாலா ஊறியிருந்த நூடுல்ஸை, இரண்டு விரல்களால எடுத்து, அதை தலைக்கு மேலே உயர்த்தி, 'ஆஆ....'ன்னு வாய்க்குள்ளே போட ஆசை தான்! ஆனா, தடிமாடு மாதிரி வளர்ந்துட்டேனே! மொறு மொறு தோசை, மசாலாவுக்குள்ளே புதைஞ்சிருந்த நூடுல்ஸ், சீரா படர்ந்திருந்த சீஸ்னு, எல்லாத்தையும் சேர்த்து ஒண்ணா பிய்ச்சு எடுக்கும் போதே, நாக்குக்குக் கீழே, 'ஜொள்' ஊத்தெடுக்க ஆரம்பிச்சிடுச்சு. அப்படியே அந்த தோசையை, தேங்காய் சட்னிக்குள்ளே கொஞ்சம், சாம்பாருக்குள்ளே கொஞ்சம், புதினா சட்னிக்குள்ளே கொஞ்சம்னு புரட்டி எடுத்து, ருசிச்சு சாப்பிட்டேன். அப்போ, எதிர் சீட்டுல உட்கார்ந்து, 'சாக்லெட் தோசை' சாப்பிட்டுட்டு இருந்த ஒரு குட்டி பாப்பா என்னை குறுகுறுன்னு பார்த்துட்டே இருந்துச்சு. ம்ஹூம்... வீட்டுக்கு போனவுடனே, சுத்தி போடச் சொல்லணும்!இடம்: தோசா கசானா, ஸ்ரீநிவாச நகர், பெருங்களத்தூர்.போன்: 98429 29932நேரம்: மாலை 5:30 - இரவு 11:00 மணி</description>
</news>
