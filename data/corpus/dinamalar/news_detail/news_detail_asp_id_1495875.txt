<news>
<headline>தொடரும் தற்கொலை வதந்தி திரை துறையினர் அதிர்ச்சி</headline>
<description>
சினிமா மற்றும் சின்னத்திரை நடிகர்கள் தற்கொலை வதந்தி தொடரும் நிலையில், நேற்று, நடிகர் பப்லு தற்கொலை செய்து கொண்டதாக வதந்தி பரவியது.சினிமா மற்றும் சின்னத்திரை நடிகராக இருப்பவர் பப்லு. சினிமாவில், கதாநாயகன், குணச்சித்திர நடிகர், வில்லன்; சின்னத்திரையில் இயக்குனர் மற்றும் நடிகர் என, பல முகங்களை கொண்ட பப்லு, இதுவரை, 200 திரைப்படங்களில் நடித்துள்ளார். சின்னத்திரை தொடரில், 'பிசி'யாக உள்ள பப்லு, தற்கொலை செய்து கொண்டதாக, அவர் பேசிய ஒலிப்பதிவோடு, நேற்று, 'வாட்ஸ் ஆப்'பில் தகவல் பரவியது. பப்லுவின் மொபைல் போன் எண், 'சுவிட்ச் ஆப்'பில் இருந்ததால், பரபரப்பு மேலும் அதிகமானது. இது குறித்து விசாரித்த போது, 'நடிகர் பப்லு, 'ராடன்' நிறுவனத்தின், 'டிவி' தொடரில், 'பிசி'யாக இருக்கிறார். அவர் பேசியதாக பரவிய ஒலிப்பதிவு, சின்னத்திரை தொடரின் வசனம்; தற்கொலை தகவல் வெறும் வதந்தி' என, தொலைக்காட்சி நிறுவனத்தினர் தெரிவித்தனர். ஏற்கனவே, பழம் பெரும் நடிகை கே.ஆர்.விஜயா, நடிகர் ஆனந்தராஜ், சின்னத்திரை வர்ணனையாளரும், காமெடி நடிகருமான பாலாஜி ஆகியோர் தற்கொலை செய்து கொண்டதாக வதந்தி பரவியதால் பரபரப்பு ஏற்பட்டது.- நமது நிருபர் -</description>
</news>
