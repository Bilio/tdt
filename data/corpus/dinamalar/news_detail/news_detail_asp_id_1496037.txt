<news>
<headline>வீராணம் குடிநீர் குழாய் உடைப்பு 1.50 லட்சம் லிட்டர் தண்ணீர் வீண்</headline>
<description>
சென்னை: சென்னை, போரூர் அருகே,  வீராணம் குடிநீர் குழாயின், 'வால்வு' உடைந்து வெளியேறிய தண்ணீர், வீடுகளுக்குள் புகுந்தது. மேலும், பரணிபுத்துார் - பாய்கடை சாலையில், குளம் போல் தண்ணீர் தேங்கியதால் போக்குவரத்து பாதிக்கப்பட்டது.பெருங்களத்துார் - மதுரவாயலை இணைக்கும், சென்னை புறவழிச்சாலை அமைக்கப்பட்டபோது, அந்த சாலையை ஒட்டி, வீராணம் ஏரியில் இருந்து, சென்னைக்கு தண்ணீர் கொண்டு வருவதற்காக, ராட்சத குழாய்கள் அமைக்கப்பட்டன. ராட்சத குழாய்களில், அழுத்தம் காரணமாக உருவாகும் காற்று வெளியேற, ஆங்காங்கே, 'வால்வுகள்' அமைக்கப்பட்டுள்ளன. போரூர் அடுத்த, மவுலிவாக்கம் பஜனை கோவில் தெரு வழியாக செல்லும், வீராணம் குடிநீர் குழாயின், 'வால்வு' நேற்று காலை, 6:00 மணிக்கு உடைந்தது. அதிலிருந்து வெளியேறிய தண்ணீர், அந்த பகுதியில் உள்ள வீடுகளுக்குள் புகுந்தது. மேலும், புறவழிச்சாலை மேம்பாலத்தை ஒட்டி,  பரணிபுத்துார் - பாய்கடை சாலையில், குளம் போல் தேங்கியது. இதனால், அந்த சாலையில் போக்குவரத்து பாதிக்கப்பட்டது. இதனால், வாகன ஓட்டிகள், 5 கி.மீ., துாரம் சுற்றிச் சென்றனர்.  சென்னை குடிநீர் வாரிய அதிகாரிகள், வீராணம் ஏரியில் உள்ள நீரேற்று மையத்திற்கு தகவல் தெரிவித்து, தண்ணீரை நிறுத்தினர். இதனால், குழாயில் இருந்து வெளியேறிய தண்ணீரின் அளவு,  காலை, 10:00 மணிக்கு படிப்படியாக குறைந்தது. இதையடுத்து, உடைந்த, 'வால்வை' சரிசெய்யும் பணி நடந்தது. 1.50 லட்சம் லிட்டர் குடிநீர் வீணாகியிருக்க வாய்ப்பிருப்பதாக, குடிநீர் வாரிய அதிகாரிகள் தெரிவித்தனர்.இதுகுறித்து பாதிக்கப்பட்ட பி.சுந்தரி, 35, கூறுகையில், ''காலையில் குழாயில் உடைப்பு ஏற்பட்டது. எங்கள் வீட்டருகே குழாய் செல்வதால், தண்ணீர் வீட்டிற்குள் புகுந்து, வீட்டு உபயோக பொருட்கள் அனைத்தும் நாசமாயின. தகவல் அறிந்த பின்னும், ஊழியர்கள் தாமதமாகத் தான் வந்தனர்,'' என்றார்.</description>
</news>
