<news>
<headline>வாக்காளர் அடையாள அட்டை பெறுவதில் தொடரும் சிக்கல்</headline>
<description>
ஆன்-லைன் சர்வர் பிரச்னையால் வாக்காளர் அடையாள அட்டை பெறுவதில் சிக்கல் தொடர்கிறது.தமிழகம் முழுவதும் அனைத்து கலெக்டர் அலுவலகங்கள், வருவாய் கோட்டாட்சியர் அலுவலகங்கள், மாநகராட்சி, நகராட்சி மற்றும் தாலுகா அலுவலகங்களில் வாக்காளர் சேவை மையங்கள் செயல்பட்டு வருகின்றன.புதிய வாக்காளர் பெயர் சேர்ப்பு, நீக்கம், திருத்தம் உள்ளிட்ட பணிகளும், வாக்காளர் அடையாள அட்டையை தொலைத்தவர்களுக்கு டூப்ளிகேட் அடையாள அட்டை, மற்றும் கலர் வாக்காளர் அடையாள அட்டையாக மாற்றும் பணிகள் இங்கு நடக்கிறது. கடந்த பத்து நாட்களாக ரூ.25 கொடுத்து டூப்ளிகேட் கார்டு வழங்கும் பணியும், கலர் அடையாள அட்டை வழங்குதல் மற்றும் ரூ.67 செலுத்தி ஆன்லைனில் விண்ணப்பித்தவர்களுக்கு வீடுதேடி வாக்காளர் அடையாள அட்டை வழங்கும் பணியும் பாதிக்கப்பட்டுள்ளது.தலைமை செயலகத்தில் தேர்தல் பிரிவில் உள்ளர் சர்வர் ஸ்தம்பித்து விடுவதே இதற்கு காரணம், என கூறப்படுகிறது. அடையாள அட்டை வழங்கும் ஆப்சனுக்குள் சென்றதும் ரிட்டன் ஆகிறது. அலுவலக நேரமான காலை 10 மணி முதல் மாலை 5 மணி வரை இந்த பணிகளை செய்ய முடியவில்லை.இதனால் அடையாள அட்டை கேட்டு விண்ணப்பித்தவர்கள் வாக்காளர் சேவை மையங்களுக்கு வாரக்கணக்கில் அலைந்து வருகின்றனர். வலைதள இணைப்பு கிடைக்காததால் பணியாளர்களும் பதில் சொல்ல முடியாமல் தவிக்கின்றனர். இந்த பிரச்னையை போக்க கூடுதல் திறன் கொண்ட சர்வர் அமைக்க வேண்டும், என தெரிவித்தனர். ---நமது நிருபர்--</description>
</news>
