<news>
<headline>காங்கிரசின் பரம்பரை சொத்தா நேரு</headline>
<description>
முதல் இந்தியப் பிரதமர் ஜவகர்லால் நேருவின் 125வது பிறந்தநாள் விழா நவ.14ம் தேதி கொண்டாடப்பட்டது. நேரு பிறந்தநாள் தொடர்பாக சர்வதேச மாநாடு காங்., கட்சியால் ஏற்பாடு செய்யப்பட்டது. இந்த மாநாட்டுக்கு தற்போதைய பிரதமர் நரேந்திர மோடிக்கு அழைப்பு விடுக்கப்படவில்லை. இது சர்ச்சையை ஏற்படுத்தியுள்ளது.
இதுதொடர்பாக ஆங்கில தொலைக்காட்சி சேனலில் விவாதம் நடந்தது. அர்னாப் கோஸ்வாமி நிகழ்ச்சியை தொகுத்து வழங்கினார். பா.ஜ., தேசிய செயலர் சித்தார்த் நாத் சிங், காங்., செய்தி தொடர்பாளர் ரன்தீப் சிங் சுர்ஜ்வாலா, ராஷ்ட்ரிய ஜனதா தளத்தை சேர்ந்த டாக்டர் மனோஜ் ஜா, திரிணமுல் காங்., எம்.பி., டெரிக் ஓ பிரையன் ஆகியோர் விவாதத்தில் பங்கேற்றனர்.தொகுப்பாளர் அர்னாப் கோஸ்வாமி: காங்கிரசுக்கு மட்டும் நேரு சொந்தமானவர் அல்ல. அவர் முதல் பிரதமராகவும், இந்தியாவின் அடையாளமாகவும் திகழ்ந்தவர். இந்த விழாவுக்கு தற்போதைய அரசுக்கு அழைப்பு விடுக்கப்பட்டிருக்க வேண்டும் என அனைத்து தரப்பினரும் தெரிவிக்கின்றனர். நேருவை காங்கிரஸ் மட்டும் சொந்தம் கொண்டாடுவது சரியா.பா.ஜ., தேசிய செயலர் சித்தார்த் நாத் சிங்: முன்னாள் இந்திய பிரதமர் நேருவின் சர்வதேச மாநாட்டுக்கு, இந்நாள் பிரதமர் நரேந்திர மோடிக்கு அழைப்பு விடுக்காதது துரதிர்ஷ்டவசமானது. காங்., கட்சியின் காழ்ப்புணர்ச்சியையே இது காட்டுகிறது. பா.ஜ.,வின் வளர்ச்சியாலும், நரேந்திர மோடியின் அலையாலும் காங்., கட்சி திக்கு தெரியாமல் திணறிக் கொண்டிருக்கிறது. அவர்களுக்கு என்ன செய்கிறோம் என்றே தெரியவில்லை. அதன் வெளிப்பாடுதான் இது.காங்., செய்தி தொடர்பாளர் ரன்தீப் சிங் சுர்ஜ்வாலா: முதல் பிரதமர் நேருவை காங்கிரஸ் மட்டும் சொந்தம் கொண்டாடவில்லை. பா.ஜ., தான் காங்கிரசை சேர்ந்த மகாத்மா காந்தியையும், வல்லபாய் படேலையும் வைத்து அரசியல் செய்து வருகிறது. காங்கிரசின் பாரம்பரியத்தை இந்திய மக்கள் அறிவர். நேரு விழாவுக்கு மோடியை அழைக்காததற்கு தனிப்பட்ட காரணம் எதுவுமில்லை.டாக்டர் மனோஜ் ஜா (ராஷ்ட்ரிய ஜனதா தளம்): காங்., கட்சி நடத்தும் அனைத்து விழாக்களுக்கும், அரசுக்கு அழைப்பு விடுக்க வேண்டும் என்ற அவசியம் இல்லை. இந்த விழாவுக்கு மோடியை அழைக்க வேண்டிய அவசியம் இருந்திருக்காது. அதனால் அழைப்பு விடப்படாமல் இருந்திருக்கலாம்.திரிணமுல் காங்., எம்.பி., டெரிக் ஓ பிரையன்: இந்த விழாவுக்கு தற்போதைய மத்திய அரசுக்கும், பிரதமர் நரேந்திர மோடிக்கும் அழைப்பு விடுக்கப்பட்டிருக்க வேண்டும். காங்கிரஸ் கட்சியின் செயல்பாடுகள் தொடர்ந்து ஏமாற்றமளிக்கும் வண்ணம் உள்ளன. இதனாலேயே மக்கள் காங்கிரசை புறக்கணித்தனர். இதனை இன்னும் காங்கிரஸ் உணரவில்லை என்பதையே இந்த செயல்பாடு காட்டுகிறது.இவ்வாறு விவாதம் நடந்தது.</description>
</news>
