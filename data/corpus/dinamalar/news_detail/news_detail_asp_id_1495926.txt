<news>
<headline>வேட்பாளர் தேர்வுக்கும் தேர்தல் 2 'சீட்' வாங்கிய கட்சி புதுமை</headline>
<description>
அ.தி.மு.க.,வில், இரண்டு இடங்களை பெற்ற, மனித நேய ஜனநாயக கட்சி, வேட்பாளர் தேர்வுக்கு, தேர்தல் நடத்தி, புதிய நடைமுறையை பின்பற்றி உள்ளது. மனித நேய கட்சியில் இருந்து பிரிந்த, தமிமுன் அன்சாரி, மனித நேய ஜனநாயக கட்சியைத் துவக்கிய ஒரு மாதத்தில், அ.தி.மு.க., கூட்டணியில் இணையும் வாய்ப்பு கிடைத்தது. இக்கட்சிக்கு, இரண்டு இடங்கள் ஒதுக்கப்பட்டன. வேட்பாளரை முடிவு செய்வதற்காக, கட்சியின் செயற்குழு கூட்டம், சென்னையில் நேற்று நடந்தது. இதில், பங்கேற்ற மாவட்ட செயலர்கள், செயற்குழு உறுப்பினர்களிடம், 'நீங்கள் விரும்பும் வேட்பாளர் யார்' என்று, அச்சடிக்கப்பட்ட படிவம் தரப்பட்டு, ஓட்டெடுப்பு நடத்தப்பட்டு உள்ளது.இது குறித்து, பொதுச்செயலர் தமிமுன் அன்சாரி கூறியதாவது: வேட்பாளர் தேர்வுக்கான ஓட்டெடுப்பு படிவங்கள், இன்று நடக்கும் கட்சியின் உயர் மட்டக்குழு கூட்டத்தில் எண்ணப்படும். பெரும்பான்மை பெற்ற இரண்டு பேர் வேட்பாளர்களாக அறிவிக்கப்படுவர். வேட்பாளர் தேர்வுக்கு ஓட்டெடுப்பு நடத்துவது, அரசியல் கட்சிகளில் இதுவே முதல் முறை. இந்த ஜனநாயக முறையை மற்ற கட்சிகளும் பின்பற்ற வேண்டும். இவ்வாறு அவர் கூறினார்.- நமது நிருபர் -</description>
</news>
