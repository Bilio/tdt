<news>
<headline>தேசிய விருது கிடைத்து என்ன பயன்?கிஷோர் தந்தை கண்ணீர்</headline>
<description>
''தேசிய விருது கிடைத்து என்ன பயன்? சினிமாவில் சாதிக்க வேண்டும் என, துடித்துக் கொண்டிருந்த என் மகன், ஏமாற்றப்பட்டுவிட்டான்; இன்று எங்களுக்கு உதவ யாருமே இல்லை,'' என, படத்தொகுப்பாளர் கிஷோரின் தந்தை தியாகராஜன் கண்ணீர் மல்க தெரிவித்துள்ளார்.ஈரம், ஆடுகளம், பயணம், எங்கேயும் எப்போதும், காஞ்சனா, நெடுஞ்சாலை, விசாரணை உட்பட, பல புகழ் பெற்ற படங்களுக்கு படத்தொகுப்பாளராக பணிபுரிந்தவர், கிஷோர், 36; திருமணமாகாதவர். சினிமாவில் சாதிக்க வேண்டும் என கங்கணம் கட்டி பணியாற்றி, ஆடுகளம், விசாரணை படங்களுக்காக தேசிய விருது பெற்றுள்ளார்.விசாரணை படத்தில் பணியாற்றிய போது மயக்கமடைந்த கிஷோர், மூளையில் ரத்தம் கட்டிய நிலையில் கோமா நிலைக்கு சென்று, நினைவு திரும்பாமல் மருத்துவமனையில் உயிரிழந்தார். விசாரணை படத்திற்காக, இரண்டாவது முறையாக கிஷோருக்கு தேசிய விருது அறிவிக்கப்பட்டதை, சினிமாத் துறை கொண்டாடி வரும் நிலையில், அவரது தந்தையோ, 'விருது எங்களுக்கு சோறு போடவில்லையே' என, கண்ணீர் வடிக்கிறார். விழுப்புரம் மாவட்டம், வளவனுார், குமரகுப்பத்தில் வசிக்கும் கிஷோரின் தந்தை தியாகராஜன், 73, கூறியதாவது: என் மகன், சினிமாவில் சாதிக்க வேண்டும் என துடிப்புடன் வேலை பார்த்தான்; சாதனைகளையும் படைத்தான். ஆனால் என்ன பயன்; சினிமா எங்களுக்கு சோறு போடவில்லையே? என் மகன் செய்து கொடுத்த வேலைக்காக, பிரபல தயாரிப்பாளரும், நடிகருமான ஒருவர், 3.5 லட்சம் ரூபாய் பாக்கி வைத்துள்ளார். இன்று வரை அதைத்தர, அவர் விருப்பம் காட்டவில்லை; பலமுறை முயற்சித்தும் என்னால் பெற முடியவில்லை. நாங்கள் வசித்த வீட்டை இடித்து விட்டு புதிய வீடு கட்ட, என் மகன் பூமி பூஜை போட்டான். ஆனால், அவன் இறந்து விட்டதால், அப்பணி ஆரம்ப கட்டத்திலேயே உள்ளது. தற்போது வீட்டை கட்டி முடிக்க, 21 லட்சம் ரூபாய் தேவை.  நானும், என் மனைவி பரமேஸ்வரியும், என் தம்பி வீட்டில் வசிக்கிறோம். எனக்கு, 73 வயதாகிறது; மனைவி பரமேஸ்வரிக்கு வயது, 65. என் மகன், தேசிய விருது பெற்றவர் என, எல்லாரும் கொண்டாடுகின்றனர். அதே சினிமாவால் தான், வயதான காலத்தில் நாங்கள் கஷ்டப்பட வேண்டிய நிலைக்கு தள்ளப்பட்டுள்ளோம். சினிமாவுக்காகவே, திருமணத்தையும் என் மகன் தள்ளி வைத்தான்.இவ்வாறு அவர் தெரிவித்தார்.-- நமது நிருபர்- -</description>
</news>
