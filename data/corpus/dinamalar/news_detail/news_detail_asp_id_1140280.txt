<news>
<headline>மோடி பிரச்சாரம் குறித்து ஒமர் பேச மறுக்கிறாரா</headline>
<description>
ஜம்மு காஷ்மீர் மற்றும் ஜார்க்கண்ட் மாநிலங்களில் ஐந்து கட்டங்களாக சட்டசபை தேர்தல் நடக்கிறது. இதில் குறிப்பாக காஷ்மீர் மாநிலத்தில் பிரதமர் நரேந்திர மோடி அதிகமாக பிரச்சாரம் மேற்கொள்கிறார். காஷ்மீரில் எப்போதும் பிரச்சாரத்துக்கு மக்களின் கூட்டம் குறைவாகவே வரும். ஆனால் மோடியின் பிரச்சாரத்தின்போது கூட்டம் அதிகமாக வருகிறது. இதைப் பார்க்கும்போது காஷ்மீரில் பா.ஜ., ஆட்சியை பிடிக்க வாய்ப்புள்ளது என அரசியல் நிபுணர்கள் தெரிவிக்கின்றனர். ஆனால் மோடியின் பிரச்சாரம் குறித்து கருத்து தெரிவிக்க காஷ்மீரின் தற்போதைய முதல்வர் ஒமர் அப்துல்லா மறுக்கிறார். இதுகுறித்து ஆங்கில தனியார் தொலைகாட்சி சேனலில் கலந்துரையாடல் நடந்தது. இதில் பா.ஜ., தேசிய செய்தித்தொடர்பாளரும், ராஜ்நாத்சிங்கின் அரசியல் ஆலோசகருமான டாக்டர் சுதான்சு திரிவேதி, காஷ்மீர் தேசிய மாநாட்டு கட்சியின் செய்தி தொடர்பாளர் ஜுனாய்டு மாட்டூ மற்றும் காங்கிரஸ் செய்தித் தொடர்பாளர் பிரிஜேஷ் கல்லப்பா ஆகியோர் பங்கேற்றனர்.பா.ஜ., செய்தித் தொடர்பாளர் சுதான்சு திரிவேதி: நரேந்திர மோடியின் அலையால், லோக்சபா தேர்தலில் பெரிய அளவில் வெற்றி பெற்று மத்தியில் பெரும்பான்மையுடன் ஆட்சி அமைத்தோம். மோடி பிரதமரான பின், அவரது அலை பெரிய சுனாமியாக மாறிக் கொண்டிருக்கிறது. இதனால் தான் பா.ஜ., இதுவரை ஆட்சியமைக்காத மாநிலங்களில் எல்லாம் வெற்றி பெற்று வருகிறது. மகாராஷ்டிரா, அரியானாவில் பெற்ற வெற்றியை குறிப்பிடலாம். இதைப்போல காஷ்மீரில் பா.ஜ., வெற்று பெற்று ஆட்சியமைக்கும் காலம் வெகுதூரத்தில் இல்லை. இதைப்பார்த்து ஒமர் அப்துல்லாவுக்கு மனதுக்குள் பயம் இருக்கலாம். அவர் அமைதியாய் என்ன நடக்கிறது என்பதை கவனித்து கொண்டு மட்டுமே இருக்கிறார். அவரால் எதுவும் செய்ய முடியவில்லை.தேசிய மாநாட்டு கட்சி செய்தித்தொடர்பாளர் ஜுனாய்டு மாட்டூ: காஷ்மீரில் பா.ஜ., ஆட்சி அமைத்து விடலாம் என்று கனவு கண்டால் அது பலிக்காது. காஷ்மீரில் யார் ஆட்சிக்கு வந்தால், மக்களின் உரிமை நிலைநாட்டப்படும் என மக்களுக்கு நன்றாக தெரியும். எங்கள் தலைவர் ஒமர் அப்துல்லா பயந்து கொண்டு பேசாமல் இருக்கிறார் என்று கூறுவது வேடிக்கையாக உள்ளது. பா.ஜ., என்ன பிரச்சாரம் செய்தாலும் பயனில்லை என்று தெரிந்தே ஒமர் அமைதியாக இருக்கிறார். அதே வேளையில் தேர்தலில் வெற்றி பெற தேவையான அனைத்து நடவடிக்கைகளும் எடுக்கப்பட்டுள்ளன.காங்., செய்தித் தொடர்பாளர் பிரிஜேஷ் கல்லப்பா: இந்த தேர்தலில் எல்லா கட்சிகளும் தனித்து போட்டியிடுகின்றன. ஒவ்வொரு கட்சியின் பலமும் இத்தேர்தலில் தெரிய வாய்ப்புள்ளது. காஷ்மீரை பொறுத்தவரை மக்களின் முடிவே இறுதியானது. எந்த ஒரு கட்சியாலும் பிரச்சாரத்தால் மட்டுமே வெற்றி பெற முடியாது.
இவ்வாறு விவாதம் நடந்தது.</description>
</news>
