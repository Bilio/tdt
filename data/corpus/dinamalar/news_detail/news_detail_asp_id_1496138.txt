<news>
<headline>பூட்டியிருந்த வீட்டில் தீ விபத்து மின்சாதன பொருட்கள் சாம்பல்</headline>
<description>
உடுமலை:உடுமலை அருகே, பூட்டியிருந்த வீட்டில், ஏற்பட்ட தீ காரணமாக, மின்சாதன பொருட்கள் மற்றும் மேற்கூரை முற்றிலுமாக எரிந்து சாம்பலானது. உடுமலை ஒன்பதாறு செக்போஸ்ட் பகுதியை சேர்ந்தவர், சேகரன், 46, கலாசுத்தொழிலாளி. அப்பகுதியில், வாடகை வீட்டில் வசித்து வருகிறார். நேற்றுமுன்தினம், மனைவி ரூபியுடன், பழநிக்கு வீட்டை பூட்டி விட்டு சேகரன் சென்று விட்டார். நேற்று முன்தினம் இரவு அவரது வீட்டுக்குள் தீப்பற்றி எரிவதை பார்த்த, அருகிலுள்ள மக்கள், உடுமலை தீயணைப்பு நிலையத்துக்கு தகவல் அளித்தனர். சம்பவ இடத்துக்கு சென்று தீயணைப்பு வீரர்கள் தீயை அணைத்தனர். இச்சம்பவத்தில், வீட்டிலிருந்த மின்சாதன பொருட்கள், ஆவணங்கள், மேற்கூரை ஆகியவை முற்றிலுமாக எரிந்து சாம்பலானது. அதிர்ஷ்டவசமாக வீட்டுக்குள் இருந்த 'காஸ்' சிலிண்டர் தீயால் வெடித்து சிதறவில்லை. இதனால், பெரிய விபத்து தவிர்க்கப்பட்டது. விபத்துக்கான காரணம் குறித்து தீயணைப்பு துறையினர் விசாரணை நடத்தி வருகின்றனர்.</description>
</news>
