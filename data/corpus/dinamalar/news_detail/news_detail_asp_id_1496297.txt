<news>
<headline>10 ஆண்டுகளாக பூட்டி கிடக்கும் ஆடுவதையகத்தை திறக்க கோரிக்கை</headline>
<description>
மோகனூர்: '10 ஆண்டுகளாக பூட்டிக்கிடக்கும் ஆடுவதையகத்தை திறந்து, மக்களுக்கு சுகாதாரமான இறைச்சி கிடைக்க நடவடிக்கை எடுக்க வேண்டும்' என, கோரிக்கை எழுந்துள்ளது.மோகனூர் பேரூராட்சியில், 20க்கும் மேற்பட்ட ஆடு, கோழி, மீன் இறைச்சிக்கடைகள் உள்ளன. இந்த கடைகளில், ஆடுகளை சுகாதாரமற்ற முறையில் விற்பனை செய்து வருகின்றனர். மேலும், இறந்த ஆடுகளையும், வெட்டி விற்பனை செய்வதாகவும் குற்றச்சாட்டு உள்ளது. அவற்றை கட்டுப்படுத்தவும், சுகாதார முறையில், வெட்டி விற்பனை செய்யும் வகையில், பேரூராட்சி சார்பில், 2006-2007 ம் ஆண்டு, ஆறு லட்சம் ரூபாய் மதிப்பில், ஆடுவதையகம் கட்டப்பட்டது. அங்கு வந்து, ஆட்டை உரித்து, சுகாதாரத்துறை மூலம் சீல் வைத்து எடுத்துச் சென்று தங்களது இடத்தில் வைத்து விற்பனை செய்ய வேண்டும். ஆனால், முறையான தண்ணீர் வசதி ஏற்படுத்தாததால், கடந்த, 10 ஆண்டுகளாக வெறும் காட்சி பொருளாக உள்ளது.</description>
</news>
