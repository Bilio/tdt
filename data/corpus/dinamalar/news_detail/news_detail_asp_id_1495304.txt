<news>
<headline>தீயாய் ரோந்து செல்லும் வனக்குழு விலங்குகளின் தாகம் தீர்க்க தண்ணீர் கண்காணிப்பு</headline>
<description>
மதுரை: மதுரை வனத்துறை கட்டுப்பாட்டில் உள்ள வனப்பகுதிகளில் கோடை வெப்பத்தால் ஏற்படும் காட்டுத் தீயை தடுக்க பல்வேறு முன்னெச்சரிக்கை நடவடிக்கைகள் மேற்கொள்ளப்பட்டு வருகின்றன.மதுரை, சோழவந்தான், உசிலம்பட்டி மற்றும் 27 பாதுகாக்கப்பட்ட வனப்பகுதிகளில் சேவை ஒப்பந்த அடிப்படையில் தீ கண்காணிப்பாளர்கள் நியமிக்கப்பட்டுள்ளனர். இவர்கள், தீ பிடிக்க அதிக வாய்ப்புள்ள முக்கிய பகுதிகளில் தினமும் ரோந்து செல்கின்றனர்.தீ பிடிப்பதையும், பரவுவதையும் தடுக்க வனப்பகுதியின் தரைப்பரப்பில் சிதறியுள்ள காய்ந்த இலைச் சருகுகளை 3 மீட்டர் அகலத்திற்கு அகற்றும் பணி நடந்து வருகிறது. இத்துடன், அந்தந்த பகுதி வனக்குழுவினர்களும் கோடை கால வன பாதுகாப்பு பணிகளில் ஈடுபட்டுள்ளனர்.மண்டல வனப்பாதுகாவலர் நிஹார் ரஞ்சன் கூறியதாவது: அதிகரித்து வரும் வெப்பத்தால் காட்டுத் தீ பரவுவதை தடுக்க சிறப்பு கண்காணிப்பு குழுவை உருவாக்கியுள்ளோம். கோடை வெயிலின் தாக்கத்தால் தண்ணீர் குடிக்க மலை மற்றும் காடுகளை விட்டு ஊருக்குள் வரும் வன விலங்குகளை தடுக்க, காட்டுக்குள் ஆங்காங்கே தண்ணீர் தொட்டிகளை வைத்துள்ளோம்.முறையான அனுமதியில்லாமல் வனப்பகுதிக்குள் சென்றாலோ, காய்ந்த மரங்களை வெட்டினாலோ வனச்சட்டத்தின் கீழ் தகுந்த நடவடிக்கை எடுக்கப்படும். சுற்றுச்சூழல் சுற்றுலா இடமான குட்லாடம்பட்டி அருவி பகுதியில் தற்போது பராமரிப்பு, புதிய கட்டுமான பணிகள் நடப்பதால், சுற்றுலா பயணிகள் செல்ல தடை விதித்துள்ளோம். நகர்ப்புறங்களில் பெருமளவு மரம் வளர்ப்பு திட்டப்படி மரக்கன்றுகள் நடும் பணியும் நடந்து வருகிறது, என்றார்.</description>
</news>
