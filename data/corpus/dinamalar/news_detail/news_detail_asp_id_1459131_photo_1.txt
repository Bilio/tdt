<news>
<headline>பஞ்சாபி பிரியாணி புட்டு</headline>
<description>
'ஹாலிவுட்'டில் இருந்து, கால இயந்திரத்தை கடன் வாங்கி, சில நுாற்றாண்டுகளுக்கு முன் செல்கிறார், சோத்து மூட்டை. அது, பசுமையை அழித்து பங்களாக்கள் கட்டாத; காசு கொடுத்து, குடி தண்ணீர் வாங்காத; சிட்டுக் குருவிகள் எல்லாம் குழுக்களாய் அமர்ந்து, 'தங்களில் யார் சிறந்த பாடகி?' என போட்டி போட்டுக் கொண்டிருந்த வசந்த காலம்; இனி, யாருக்கும் வசப்பட போகாத காலம்!அங்கு, தன் கால் தடங்களை பதிக்கிறார் சோத்து மூட்டை. அவர் கண்களில் சிக்குகிறது, ஒரு மூங்கில் குழல். குழலின் உள்ளே ஒட்டியிருந்தன, இடித்த அரிசி மாவும், தேங்காய் துருவலும்! 'இது என்னவா இருக்கும்?' என, அவர் திருதிருவென முழித்துக் கொண்டிருக்க, நிகழ்காலத்திற்கு செல்ல நேரம் ஆகிவிட்டதென எச்சரிக்கிறது கால இயந்திரம்; குழலோடு புறப்படுகிறார் சோத்து மூட்டை!நிகழ்காலத்தில் இறங்கியதும், அந்த மூங்கில் குழல் தொடர்பாக, இணையத்தில் தேட ஆரம்பிக்கிறார்; சிக்குகிறது வரலாறு. 'அடுப்பின் மேல் ஓர் பானை. நீர் கொதித்துக் கொண்டிருக்கும் அந்த பானையின் வாயை மூடியபடி, ஒரு மூங்கில் குழல். குழலின் உள்ளே இடித்த அரிசி மாவும், தேங்காய் துருவலும்; அவை நீராவியால் அவிக்கப்படுகின்றன. அதன் பெயர் புட்டு!' என, புட்டு புட்டு வைக்கிறது இணையம்!புட்டின் வரலாறை அறிந்தவருக்கு, அதை ருசிக்க வேண்டும் என்ற ஆசை கிளம்ப, வேக வேகமாக புறப்படுகிறார்; வேளச்சேரி, 'அப்பா சுட்ட தோசை' கடைக்கு! ஆம்... எக்கச்சக்கமான தோசை வகைகளும், புட்டு வகைகளும் அங்கே தானே கிடைக்கின்றன.பஞ்சாபி பிரியாணி புட்டு: பீட்ரூட், கேரட், பீன்ஸ், காளான், பனீர் ஆகியவற்றை தனித்தனியே வதக்கி வைத்துக் கொள்ளவும். புட்டு பாத்திரத்தில், தேங்காய் துருவல், அரிசி மாவு, பின் வதக்கி வைத்திருப்பவற்றை எல்லாம் ஒன்றன் மேல் ஒன்றாக அடுக்கி வைத்து அவித்தால், அது தான் பஞ்சாபி பிரியாணி புட்டு!ருசியின் ரகசியம்: கேரளாவில் இருந்து பிரத்யேகமாக வரவழைக்கப்படும் அரிசி மாவும்; 'ஆர்டர்' செய்த பிறகே, 'ப்ரெஷ்'ஷாக வெட்டப்படும் காய்கறிகளும் தான், இதன் தனித்துவமான ருசிக்கு காரணம் என்கிறார், கடையின் நிறுவனர் ரம்யா!என்ன விலை?: தேங்காய் கலந்திருப்பதால், ஒரு நாள் வரை மட்டுமே தாக்குப்பிடிக்கும் புட்டு, ஒரு பிளேட் 150 ரூபாய்.சோத்து மூட்டை: இதுவரைக்கும், இந்தக் கடைக்கு வந்து, பட்டாணி காளான் தோசை, சாக்லெட் முந்திரி தோசை, பீமன் தோசை, கார கோழி தோசை தான் சாப்பிட்டிருக்கேனே தவிர, புட்டு பக்கம் தலை வைச்சுக்கூட படுக்கலை. சும்மா சொல்லக்கூடாது... வதக்கின காய்கறிகள், காளான், பனீரோட சுவையும், தேங்காயோட இனிப்பும் சேர்ந்து, புட்டோட டேஸ்ட்டை இன்னும் பிரமாதமாக்கிடுச்சு. அதுலேயும், புட்டுக்குள்ளே பாத்திக்கட்டி, அதுல மஷ்ரூம் கிரேவியை ஊத்தி சாப்பிட்டேன் பாருங்க... அட அட அட! என்னோட அடுத்த டார்கெட்... பைனாப்பிள் புட்டும், சாக்லெட் புட்டும் தான். அய்யய்யோ... 'சுட்ட கோழி பணியாரத்தை' மறந்துட்டேனே! ஆங்... அதையும், 'லிஸ்ட்'டுல சேர்த்துக்குறேன்!இடம்: அப்பா சுட்ட தோசை, வேளச்சேரி, சென்னை.போன்: 044 - 4508 2425நேரம்: மதியம் 12:00 - இரவு 11:00 மணி</description>
</news>
