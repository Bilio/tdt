<news>
<headline>தே.மு.தி.க., சின்னம்  கொடியை முடக்கம் திட்டம்?</headline>
<description>
தே.மு.தி.க.,வின் சின்னம் மற்றும் கொடியை முடக்குவதற்கு வழக்கு தொடர, சந்திரகுமார் அணி திட்டமிட்டுள்ளது.மக்கள் நலக்கூட்டணியுடன், தே.மு.தி.க., கூட்டணி வைத்ததை மறுபரிசீலனை செய்ய வேண்டும் என்று கூறி, தே.மு.தி.க., தலைமைக்கு எதிராக சந்திரகுமார், புதிய அணியை உருவாக்கி உள்ளார். இந்த அணியினர், விஜயகாந்திற்கு, 24 மணி நேர கெடு விதித்தனர். ஆனால், கட்சியில் இருந்து அதிரடியாக இவர்கள் நீக்கப்பட்டனர்.இந்நிலையில், நேற்று காலை, சென்னை நுங்கம்பாக்கத்தில் உள்ள ஒரு ஓட்டலில், இவர்கள் ஆலோசனை நடத்தினர். இந்த ஆலோசனையில், கட்சியின் மேலும் பல நிர்வாகிகளும் பங்கேற்றனர். விஜயகாந்திற்கு கடும் நெருக்கடி கொடுக்கும் வகையில், கட்சியின் முரசு சின்னம் மற்றும் கொடியை முடக்க கோரி, ஐகோர்ட்டில் வழக்கு தொடர்வது தொடர்பாக, மூத்த வழக்கறிஞர் ஒருவருடன் தீவிர ஆலோசனை நடத்தியுள்ளனர். இன்று அல்லது நாளை இது தொடர்பாக வழக்கு தொடர இருப்பதாக கூறப்படுகிறது. -- நமது நிருபர் --</description>
</news>
