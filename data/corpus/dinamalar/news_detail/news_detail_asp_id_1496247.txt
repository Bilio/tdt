<news>
<headline>வாளு போய் கத்தி வந்த கதை இதுதானோ? ஈங்கூர் மேம்பாலத்தால் சென்னிமலைவாசிகள் புலம்பல்</headline>
<description>
சென்னிமலை: ஈங்கூர் மேம்பாலத்தால், சென்னிமலையில் போக்குவரத்து நெருக்கடி அதிகமாகி விட்டதாக, மக்கள் ஆதங்கம் தெரிவித்துள்ளனர்.சென்னிமலை-பெருந்துறை சாலையில் ஈங்கூர் உள்ளது. கடந்த ஆறு ஆண்டுகளுக்கு முன்பு, இங்கு ரயில்வே மேம்பாலம் திறந்து வைக்கப்பட்டது. இது செயல்பாட்டுக்கு வந்த பிறகு, சென்னிமலைவாசிகள் பெரும் மகிழ்ச்சி அடைந்தனர். ஆனால் அது வெகுநாள் நீடிக்கவில்லை. இந்த மேம்பாலம் கட்டப்பட்ட பிறகு, தேசிய நெடுஞ்சாலை வழியாக பொள்ளாச்சி, கேரளா செல்லும் பெரும்பாலான லாரிகள் பெருந்துறையில் இருந்து சென்னிமலை வழியாக செல்ல ஆரம்பித்து விட்டன. தேசிய நெடுஞ்சாலை வழியாக சென்றால் விஜயமங்கலம், கருமத்தம்பட்டி, கணியூர் என, மூன்று இடங்களில் உள்ள, சுங்கச்சாவடிகளில் பணம் செலுத்த வேண்டும். இதனால் தினமும் ஆயிரக்கணக்கான லாரிகள் ஈங்கூர், சென்னிமலை, காங்கேயம் வழியாக பொள்ளாச்சி மற்றும் கேரளாவுக்கு செல்கின்றன. அதேபோல் அங்கிருந்து வரும் லாரிகளும் இதே வழியில் வருகின்றன. இதனால் சென்னிமலை-பெருந்துறை சாலை, சென்னிமலை-காங்கேயம் சாலை மற்றும் சென்னிமலை டவுன் பகுதி கடும் போக்குவரத்து நெரிசலுக்கு ஆளாகிறது. இடைவிடாமல் வாகனங்கள் செல்வதால் மக்கள், மாணவர்கள் பயந்தபடியே செல்ல வேண்டியுள்ளது.சென்னிமலையில் சாலை குறுகலாக இருப்பதால், சென்னிமலை கிழக்கு ராஜா வீதி மற்றும் சென்னிமலைபாளையம் பிரிவு ஆகிய இடங்களில் அடிக்கடி விபத்து நடப்பது தொடர்கதையாகியுள்ளது. லாரிகளின் ராஜ்ஜியத்தால், காங்கேயத்திலிருந்து சென்னிமலை வழியாக பெருந்துறைக்கோ அல்லது பெருந்துறையில் இருந்து காங்கேயத்துக்கோ இருசக்கர வாகனங்கள், கார்களில் காலை, மாலை நேரங்களில் செல்வோர் கடும் அவதிக்கு ஆளாகின்றனர்.ஈங்கூர் மேம்பாலம் கட்டாமல் இருந்திருந்தால், ரயில் வரும் போது மட்டும், 10 அல்லது, 15 நிமிடம் நிற்க வேண்டியிருந்தது. இப்போது ரயில் போல் தொடர்ந்து வரும் லாரிகளால், வாளு போய் கத்தி வந்த கதையாக, சென்னிமலைவாசிகள் போக்குவரத்தில் சிக்கி தவிக்கின்றனர். இந்த அவதிக்கு போக்குவரத்து போலீசார் தீர்வு காண வேண்டும். காலை மற்றும் மாலை நேரம் மட்டும் சென்னிமலை டவுன் பகுதிக்குள், கனரக லாரிகள் நுழைய தடை விதித்தால் கூட போதும் என்று கோரிக்கை விடுத்துள்ளனர்.</description>
</news>
