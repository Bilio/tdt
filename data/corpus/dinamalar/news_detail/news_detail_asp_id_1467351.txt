<news>
<headline>மகா சிவராத்திரி: சிவனின் முழுமுதற் சீடர்கள்!</headline>
<description>
தனித்திருந்த நேரங்களில் யாருமே நெருங்கமுடியா வண்ணம் இருந்தவர் சிவன். அவரின் மனதையும் கரைத்து, அவரின் சீடர்களாக இவர்கள் எழுவரும் ஆவதற்கு எத்தனை பிரயத்தனப்பட வேண்டியிருந்தது தெரியுமா?
15,000 ஆண்டுகளுக்கு முன், இமாலய மலையின் மேல்மட்டத்திலுள்ள ஓரிடத்தில் ஆதியோகி தோன்றினார். அவர் எங்கிருந்து வந்தார், அவரின் பூர்வீகம் என்ன என்று யாருக்குமே தெரிந்திருக்கவில்லை. அவர் அங்கு வந்தார். வந்தவர், பேரானந்தத்தில் மிகத் தீவிரமாக அம்மலைகளிலே ஆடத் துவங்கினார். அவரது பேரானந்த நிலை அசைவை அனுமதிக்கும்போது, தயக்கங்கள் ஏதுமின்றி முழு வீச்சில் ஆடினார். பேரானந்தநிலை இன்னும் தீவிரமாகும்போது, நிலையாய், எவ்வித அசைவுமின்றி சிலைவார்த்தார் போல் ஆகிவிடுவார். யாரும் இதுவரை அறிந்திராத ஏதோ ஒன்றை அவர் அனுபவித்துக் கொண்டிருக்கிறார் என்பதை மக்கள் புரிந்து கொண்டாலும், அது என்னவாக இருக்கும் என்று அவர்களுக்குப் புலப்படவில்லை.
அது என்னவாக இருக்கும் என்று தெரிந்துகொள்ள ஆவல் மேலோங்கி, சிவனை சுற்றி எல்லோரும் குழுமினர். ஆனால், அவரருகில் செல்ல யாருக்குமே தைரியம் வரவில்லை. சிவன் கொழுந்துவிட்டு எரியும் தீயைப் போல் அப்படியரு தீவிரத்துடன் இருந்தார். அதனால், தானாக ஏதேனும் நடக்கும் என்று எதிர்பார்த்துக் காத்திருந்தனர்.
ஒன்றும் நடக்கவில்லை.
தன்னை சுற்றி இத்தனை பேர் இருப்பதை சிவன் அறிந்ததாகக்கூடத் தெரியவில்லை. ஒன்று தீவிரமாக ஆடினார், அல்லது சுற்றியிருக்கும் எதிலும், சுற்றி நடக்கும் எதிலும் கவனமின்றி எள்ளவும் அசையாது சிலையாக வீற்றிருந்தார். மக்கள் வந்தனர், சில மாதங்கள் காத்திருந்தனர், ஆனால் தன்னை சுற்றி இத்தனை பேர் காத்திருப்பது கூட அவருக்குத் தெரிந்ததாகத் தெரியவில்லை என்பதால் வந்தவர்கள் எல்லாம் சென்றுவிட்டனர்.
ஆனால், "அறிந்தே தீருவோம்" என்ற அசைக்க முடியா உறுதியுடன் ஏழு பேர் மட்டும் அங்கேயே காத்திருந்தனர். இந்த ஏழ்வரும் சிவனிடம் இருந்து கற்றுக்கொள்ள ஏங்கித் தவித்தாலும், சிவன் அவர்களை புறக்கணித்துக் கொண்டே இருந்தார். அந்த ஏழ்வரும் சிவனிடம் கெஞ்சினர், "நீங்கள் அறிந்ததை நாங்களும் அறிய வேண்டும், தயவுசெய்து எங்களுக்கு கற்றுத் தாருங்கள்," என்று மன்றாடினர்.
சிவன் அவர்களை உதறித் தள்ளினார், "முட்டாள்களே! நீங்கள் இருக்கும் நிலையைப் பார்த்தால் ஆயிரமாயிரம் ஆண்டுகள் ஆனாலும் இதை நீங்கள் அறிய முடியாது. இதை அறிய வேண்டும் என்றால் நீங்கள் உங்களை தயார்செய்து கொள்ள வேண்டும். மிக மிகத் தீவிரமாக உங்களை தயார் செய்துகொள்ள வேண்டும். இது ஒன்றும் பொழுதுபோக்கல்ல."
இதைக் கேட்டும் அவர்கள் தொய்வடையவில்லை. அவர்களின் விடாமுயற்சி கண்டு மனமிரங்கிய சிவன், "உங்களுக்கு ஆரம்பநிலை பயிற்சி ஒன்றைத் தருகிறேன். அதை சில காலம் செய்து வாருங்கள். அதன்பின், பார்ப்போம்," என்றார்.
அப்பயிற்சியை இந்த ஏழ்வரும் தொடர்ந்து செய்ய ஆரம்பித்தார்கள். நாட்கள் வாரங்களாயின, வாரங்கள் மாதங்களாயின, மாதங்கள் வருடங்களாயின. அப்போதும் அவர் அவர்களை புறக்கணித்தார். இவ்வாறு 84 வருடங்கள் சாதனாவில் கழிந்தது. அதன்பின் ஒரு நாள், சூரியன் வடநோக்குப் பயணத்தை முடித்துத் தென்னோக்குப் பயணத்தை துவங்கியபோது, அதாவது நம் கலாச்சாரத்தில் சொல்வதுபோல், உத்தராயணத்தில் இருந்து தட்சிணாயனத்திற்கு நகர்ந்தபோது - ஆதியோகியின் பார்வை இவர்கள் ஏழ்வர் மீதும் பட்டது. ஞானம் பெறுவதற்கான முழுத் தகுதியும் அடைந்தவர்களாக இந்த ஏழ்வரும் தங்கமென ஜொலித்தனர்.
84 வருடங்களாக முழு ஈடுபாட்டுடன் செய்து வந்த தீவிர ஆன்மீக பயிற்சியினால், அவர்களின் அமைப்புகள் (உடல்-மன-உணர்வு-சக்தி நிலைகள்) எதைச் செய்வதற்கும் ஏதுவாகவும் சக்தி நிரம்பியதாகவும் மாறிப் போயிருந்தது. ஞானம் பெறுவதற்கு எல்லா விதத்திலும் அவர்கள் பழுத்திருந்தார்கள். அதற்கு மேலும் சிவனால் அவர்களை புறக்கணிக்க முடியவில்லை.
அடுத்த 28 நாட்களுக்கு அவர்களை மிக உன்னிப்பாக கவனித்தார். தொடர்ந்து வந்த பௌர்ணமி அன்று, குருவாய் உருவெடுக்க முடிவு செய்தார். அந்தப் பௌர்ணமி - குரு பௌர்ணமி - ஆதியோகி ஆதிகுருவாக பரிணமித்த நாள் - முழுமுதற் குரு பிறந்தநாள். தனது ஏழு சிஷ்யர்களையும் "காந்த்தி சரோவரு" க்கு அழைத்துச் சென்று, யோகாவை விஞ்ஞானப்பூர்வமாக அவர்களுக்கு விளக்க ஆரம்பித்தார். இந்தப் போதனை பல காலம் நீடித்தது. பல வருடங்கள் கழித்து இந்தப் போதனை நிறைவுற்றபோது, இன்று உலகம் சப்தரிஷிகள் என்று போற்றும் அந்த ஏழு ஞானமடைந்தவர்களும் உருவாகினார்கள்!</description>
</news>
