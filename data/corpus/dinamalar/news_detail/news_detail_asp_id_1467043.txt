<news>
<headline>இன அழிப்பை விட மோசமானது பலாத்காரம்!</headline>
<description>
மரண தண்டனையை, நம்மில் பலரும் எதிர்க்கவே செய்கிறோம். இந்திய சட்டப்படி, மரண தண்டனை இன்னும் இருக்கிறது என்றாலும், அரிதினும் அரிதான, அதிலும் சில குறிப்பிட்ட வகை குற்றங்களுக்கே மரண தண்டனை உண்டு.கடந்த, 1955ம் ஆண்டு வரை, சில குற்றங்களுக்கு மரண தண்டனை மட்டுமே இருந்தது. ஆனால், மரண தண்டனை குறித்த எதிர்வாதங்கள் வலுவடைந்ததை அடுத்து, அதாவது, 1956ம் ஆண்டு ஜனவரி முதல், மரண தண்டனை அல்லது ஆயுள் தண்டனை அளிக்கலாம் என சட்டம், திருத்தம் பெற்றது. இது வரவேற்கத்தக்கதே. ஆனால், அதன்பிறகு, 'மரண தண்டனை அல்லது ஆயுள் தண்டனை இரண்டில் ஏதேனும் ஒன்று தரப்பட வேண்டும். குறிப்பிட்ட குற்றங்களுக்கு ஆயுள் தண்டனையே தரப்பட வேண்டும்; கொடூர குற்றமாக இருப்பின், ஆயுள் தண்டனை அல்லாமல் மரண தண்டனை தரலாம்; ஆனால், அதற்கான சரியான காரணம் கூறப்பட வேண்டும்' எனும் நிலை வந்தது. இது, மரண தண்டனை குறித்த வரலாற்றில், மிக முக்கியமானதொரு மாற்றம்.பொதுவாக மரண தண்டனையை, எத்தகைய குற்றங்களுக்கு அளிக்கலாம் என, சட்டம் சொல்வதையும், எத்தகைய குற்றங்களுக்கு இதுவரை மரண தண்டனை அளிக்கப்பட்டுள்ளது என்ற விவரங்களையும் ஆராய்ந்தால், அதிக அளவில் இன ஒழிப்பு, இந்திய அரசுக்கெதிராகப் போர் தொடுத்தல் போன்ற குற்றங்களுக்கே மரண தண்டனை வழங்கப்பட்டுள்ளது.அதாவது ஒருவனைக் கொல்வதை விட, ஒரு இனத்தை, குழுவை அழிக்கும் வகையான குற்றங்களுக்கே, மரண தண்டனை என்பது புலனாகிறது.அதாவது, தனி மனித துவேஷத்தைக் காட்டிலும், இன அழிப்பு என்பது கொடூரமானது; மனித சமூகத்திற்கே கேடு விளைவிப்பது.சரி இதற்கும் பெண்களுக்கும் என்ன சம்பந்தம்?பலாத்கார குற்றங்களுக்கு மரண தண்டனை அல்லது ஆயுள்தண்டனை எனும் வகையில், ஆயுள் தண்டனையே பெரிதும் கொடுக்கப்படுகிறது. இனஅழிப்புக் குற்றங்கள் அளவிற்கு மரண தண்டனை இல்லை. ஏனெனில், பலாத்கார குற்றம், இனஅழிப்புக்கு இணையாக பார்க்கப்படுவதில்லை.உண்மையில், இனஅழிப்புக்கு ஒப்பானதே பலாத்காரம். ஏனெனில், இன அழிப்புகளில், யார் எவர் எனும் கேள்வி ஏதும் இன்றி, அந்த கூட்டத்தில் பிறந்திருந்தாலே அழிக்கப்படுவர் என்பதால், அதற்கு அந்தத் தண்டனை.தனிமனித கொலைகளில், கொலையுண்டவர் இருந்த இடத்தில் வேறொருவர் இருந்திருந்தால் கொலையாகி இருக்க மாட்டார். பலாத்காரத்தில், அங்கே பாதிப்பிற்குள்ளானவர் இருந்த இடத்தில் வேறொரு பெண் இருந்திருந்தாலும், அதே குற்றமே நடந்திருக்கும். இதுவும், இன அழிப்பு போன்றதே. ஆனால் இன்னும் கொடூரமானது.ஓரினத்தை வேறொரு கூட்டம் அழிக்க முற்படுகிறது என்றால், அதற்காக பாதிக்கப்படக் கூடிய கூட்டத்தில், அதன் செயல்பாடுகளில், மாற்றம் எதுவும் வலிந்து திணிக்கப்படுவதில்லை.அதாவது, இந்தியர்களை அழிக்க எவரேனும் முற்படுவாரானால், அதற்காக இந்தியர்கள் தம்மைப் பாதுகாத்துக் கொள்வதற்காக, தம் நடத்தையை மாற்றி அமைத்துக் கொள்வதில்லை. அழிக்க நினைப்போரைத் தேடிக் கண்டுபிடித்து, அவர்களை தண்டனைக்குள்ளாக்கி, அப்புறப்படுத்துவோம். அல்லவா?ஆனால், பெண் பலாத்காரத்தில், தன்னை இவன் துன்புறுத்தக் கூடும் என நினைக்கும் அந்த வெறியனிடமிருந்து, தன்னைப் பாதுகாத்துக் கொள்ள, இவள் தன் செயல்களை முடக்கிக் கொள்ள வேண்டி இருக்கிறது.பலாத்காரப்படுத்திற்கு ஆளாகக் கூடும் எனும் அச்சத்திலேயே, மற்ற பெண்கள் தம் வாழ்வைத் தொடருவதும், தமது செயல்களை மாலை ௬:௦௦ மணிக்குள்ளாக முடக்கிக் கொள்வதும், ஆடைகளால் மூடிக் கொள்வதும், என பெண்களுக்கு ஆயுள் தண்டனையே கிடைத்து விடுகிறது. குப்புறக் கிடந்த எட்டு மாதப்பெண் குழந்தை, நடக்க துவங்கியதுமே முழுநீள உடை அணிவிக்கப்பட்டு, என்றென்றும் அச்சத்துடன் நாளைக் கழிக்க வேண்டி இருக்கிறது.சட்டெனப் படிக்கையில், இது அதீதம் என தோன்றலாம். ஆனால், உண்மை இதுதான்.இன அழிப்பை விட மோசமானது பலாத்காரம். அதற்கு மரண தண்டனை தான் சரியான தண்டனை. ஏனெனில், மனித இனத்தில் சரி பாதியான பெண் இனத்தை முடக்கி விடும் பலாத்காரம். இது தவறாக பயன்படுத்தப்பட்டு, அப்பாவி ஆண்களும் மரண தண்டனைக்குள்ளாவர் எனும் அச்சத்தை காரணம் காட்டி,  மொத்த பெண் இனத்தையும் ஆயுள் தண்டனைக்குள்ளாக்கக் கூடாது. அந்த தவறான உபயோகம் செய்யப்பட இயலாதவாறு சட்டத்தை உருவாக்க வேண்டும்.மரண தண்டனை கிடைக்கும் எனப் பயந்து, அது போன்ற குற்றச் செயல்கள் நடைபெறாமலா இருக்கின்றன எனும் கேள்வி எழலாம். அதேநேரம், எந்த இனம் பாதிப்பிற்குள்ளாகுமோ அந்த இனம் மொத்தமும், தம் நடத்தையை மாற்றும் இந்தச் செயலுக்கு, மரண தண்டனையை விட மோசமான தண்டனை தரலாம்.ஏனெனில் ஒரு இனமே அச்சத்தில்...என்ன செய்யப் போகிறோம்?- -ஹன்ஸா -வழக்கறிஞர் legally.hansa68@gmail.com</description>
</news>
