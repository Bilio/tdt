<news>
<headline>நவீன தொழில்நுட்பம் மாணவர்களுக்கு வரமா, சாபமா...</headline>
<description>
மாணவர்களின் கற்றல் முறை தற்போது வெகுவாக மாறி வருகிறது. ஆசிரியர்களிடம் கற்றுக்கொள்வதை விட, தொழில்நுட்பத்தின் மூலம் அதிகம் கற்றுக்கொள்கிறார்கள். 
நவீன தொழில்நுட்ப சாதனங்களை நான்கு வயதிலேயே குழந்தைகள் இயக்கப் பழகிக் கொள்கிறார்கள். இதனால் அதிகம் கற்றுக்கொள்கிறார்கள் என்றாலும், பாதகமான அம்சங்களும் இருக்கின்றன. 
இதனால் குழந்தைகளின் படைப்பாற்றல் மற்றும் கற்பனைத்திறன் ஆகியவை பாதிக்கப்படுகிறது. தொழில்நுட்பத்தை தவறான வழியிலும் உபயோகிக்கப் பழகுகின்றனர்.
நவீன தொழில்நுட்பங்கள் மாணவர்களுக்கு வரமா, சாபமா என்ற தலைப்பில் தனியார் ஆங்கில செய்தித் தொலைக்காட்சி சேனலில் விவாதம் நடந்தது. 
விவாதத்தை சிமிபிரீத் கவுர் தொகுத்து வழங்கினார். விவாதத்தில் ஐ.நா., கல்வி ஆலோசகர் டாக்டர் ஸ்டீவன் எட்வர்ட்ஸ், கல்வியாளர் பவன் குப்தா, அசோக பல்கலைக்கழக இளநிலை மாணவர் அனிர்பன் குந்து, பிட்ஸ் முன்னாள் மாணவர் பிரதீக் மகேஷ்வர் ஆகியோர் பங்கேற்றனர்.தொகுப்பாளர் சிமிபிரீத் கவுர்: உலகளவில் பல்வேறு கற்பித்தல் முறைகள் நடக்கின்றன. இருப்பினும் உலகம் முழுவதும் மாணவர்கள் ஒரே தொழில்நுட்பத்தை தான் பயன்படுத்துகின்றனர். இந்த தொழில்நுட்பங்களால், கற்பித்தல் முறையில் மாற்றம் கொண்டு வர வேண்டுமா. மாணவர்களின் படைப்பாற்றல், கற்பனைத்திறன் தொழில்நுட்பத்தால் பாதிப்படைகிறதா. இதற்கு என்ன செய்ய வேண்டும். இந்த தொழில்நுட்பங்களால், மாணவர்களுக்கு வாழ்க்கை நடைமுறைகளை ஆசிரியர்கள் கற்றுத்தருவதில் பிரச்னை ஏற்படுகிறது. இதனால் சமுதாயத்தில் பெரிய பாதிப்புகள் ஏற்படும். தொழில்நுட்பத்தால் மாணவர்கள் கற்றுக்கொள்வது ஏராளம். இந்த தொழில்நுட்பங்கள் மாணவர்களுக்கு வரமா அல்லது சாபமா...ஐ.நா., கல்வி ஆலோசகர் டாக்டர் ஸ்டீவன் எட்வர்ட்ஸ்: நவீன தொழில்நுட்பத்தால் உலகளவில் உள்ள பள்ளிகளில் கற்பித்தல் நடைமுறை மாறியிருக்கிறது. பள்ளி மாணவர்களின் கற்பனைத்திறனையும், படைப்பாற்றலையும் அதிகரிக்கும் கல்வி நடைமுறை மிக முக்கியம். தொழில்நுட்பங்கள் கல்வி நடைமுறையில் பாதிப்பை ஏற்படுத்துகின்றன என்பது உண்மைதான். சிறப்பான கற்பித்தல் நடைமுறையோடு, தொழில்நுட்பங்கள் இணைந்த கல்விமுறை அற்புதமான மாணவர்களை உருவாக்கும்.கல்வியாளர் பவன் குப்தா: இந்தியப்பள்ளிகளில் இருக்கும் கல்வி நடைமுறைகளை கூர்ந்து கவனித்து, தேவையான மாற்றங்களை செய்யும் அவசியம் இருக்கிறது. இயந்திரம் போல ஒரே நடைமுறையை பள்ளிகள் பின்பற்றுகின்றன. இதனால் தான் மாணவர்கள் தொழில்நுட்பத்தை நாடி செல்கின்றனர். ஆசிரியர்களின் தரம் குறைவாக இருந்தால், மாணவர்கள் தொழில்நுட்பத்தை தேடித்தான் செல்வர். ஆசிரியர் மற்றும் பெற்றோர் மேற்பார்வை இல்லாத தொழில்நுட்ப பயன்பாடு கேடு விளைவிக்கும்.மாணவர் அனிர்பன் குந்து: வகுப்பறையில் எழும் சந்தேகங்களை தீர்த்துக் கொள்ள கூகுள் தேடல் உதவுகிறது. ஆசிரியருக்கு தெரியாத விஷயங்களையும் இணையத்தின் மூலம் தெரிந்து கொள்கிறோம். இதனால் சில கட்டுப்பாடுகளோடு வகுப்பறையில் தொழில்நுட்ப கருவிகளை பயன்படுத்த அனுமதியளிக்க வேண்டும். இதனால் ஆசிரியர் போதிக்கும் பாடங்களை இணையங்களே கற்றுக்கொடுத்து விடும். ஆசிரியர் மாணவர்களை கண்காணித்து அவர்களுக்கு தகுந்த ஆலோசனை வழங்கினாலே போதுமானது.முன்னாள் மாணவர் பிரதீக் மகேஷ்வர்: வகுப்பறையில் தொழில்நுட்ப கருவிகளை அனுமதிப்பது தவறான விளைவுகளையே ஏற்படுத்தும். அதற்கென பள்ளி, கல்லூரிகளில் "நெட் லேப்' வசதி இருக்கிறது. அதை பயன்படுத்தினாலே போதும். வீட்டில் சென்று பெற்றோர் மேற்பார்வையோடு இணையத்தை உபயோகிக்கலாம். நவீன தொழில்நுட்பங்களின் சாதக, பாதகங்களை அறிந்து பயன்படுத்தினாலே மாணவர்களுக்கு அது வரமாகத்தான் இருக்கும்.இவ்வாறு விவாதம் நடந்தது.</description>
</news>
