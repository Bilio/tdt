<news>
<headline>'மேகி' நூடுல்சில் காரீயம் இல்லை:மைசூரு ஆய்வகம் கோர்ட்டில் அறிக்கை</headline>
<description>
புதுடில்லி:'மேகி நுாடுல்சில், காரீயம் இருப்பதற்கான தடயம் இல்லை; அதே சமயம், ரசாயன உப்பு அனுமதிக்கப்பட்ட அளவிலேயே உள்ளது' என, மத்திய அரசின் உணவு தொழில்நுட்ப ஆய்வுநிறுவனம், சுப்ரீம் கோர்ட்டில் தெரிவித்து உள்ளது.சுவிட்சர்லாந்தைச் சேர்ந்த, 'நெஸ்லே' இந்தியா நிறுவனத்தின், 'மேகி நுாடுல்ஸ்'  குழந்தைகள் விரும்பி உண்ணும் உணவு. இதில், காரீயம் கலந்திருப்பதாகவும், எம்.எஸ்.ஜி., எனும் மோனோ சோடியம் குளூட்டாமேட் எனும் ரசாயன உப்பு கலந்திருப்பதாகவும் கூறி அதற்கு தடை விதிக்கப்பட்டது. இந்த தடையை எதிர்த்து, மேகி நுாடுல்ஸ் தாக்கல் செய்த மனுவை விசாரித்த மும்பை ஐகோர்ட், தடையை நீக்கி உத்தரவிட்டது. இதை எதிர்த்து, இந்திய உணவு கட்டுப்பாடு மற்றும் தர ஆணையம் தாக்கல் செய்த மனுவை, சுப்ரீம் கோர்ட்டும் தள்ளுபடி செய்தது.இந்நிலையில், தேசிய நுகர்வோர் குறைதீர் ஆணையம் பிறப்பித்த உத்தரவின் அடிப்படையில், மேகி நுாடுல்ஸ் மாதிரிகளை சோதிக்கும்படி, மைசூரில் உள்ள, மத்திய உணவு தொழில்நுட்ப ஆராய்ச்சி நிறுவனத்துக்கு சுப்ரீம் கோர்ட் உத்தரவிட்டது.இந்த ஆய்வகம், நேற்று தன் அறிக்கையை, சுப்ரீம் கோர்ட்டில் தாக்கல் செய்தது. அதில், 'மேகி நுாடுல்சில் காரீயம் இல்லை; ரசாயன உப்பு அனுமதிக்கப்பட்ட அளவில் தான் உள்ளது' என தெரிவித்தது.இந்த அறிக்கையை கோப்புக்கு எடுத்த நீதிபதிகள், தீபக் மிஸ்ரா, சிவகீர்த்திசிங் அடங்கிய அமர்வு, விரிவாக ஆராய்வதாக கூறி, விசாரணையை, ஜூலை, 19க்கு தள்ளிவைத்தது.</description>
</news>
