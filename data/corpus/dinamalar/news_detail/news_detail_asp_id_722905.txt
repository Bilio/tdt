<news>
<headline>சுவையை உணர பிரிவும் சேர்வும்</headline>
<description>
மெல்பேர்ன்: எப்பொழுதும் போல் ஒரு நாள் இரவு மின்னஞ்சலை பார்த்துகொண்டிருந்தபோது, "நாம் சந்தித்து 25 வருடம் ஆகிறது. மீண்டும் சந்திக்கலாம்" என்று ஒரு மின்னஞ்சல். நான் சென்னையில் உள்ள ஐசிஎப் வெள்ளிவிழா மெட்ரிகுலேஷன் மேல்நிலைப்பள்ளியில் பதினோராம் வகுப்பு பயின்று 25 வருடம் முடிகிறது. அதன் எதிரொலியே எனக்கு வந்த மின்னஞ்சல். எனக்கு முதலில் தோன்றியது "வயது ஆகிவிட்டது" என்பது தான். ஆனால் அதைப் பற்றி நான் எப்போதும் கவலை பட்டது கிடையாது. கவலைப்பட்டுதான் என்ன ஆகப்போகிறது?
25 வருடம் பின்னோக்கி என் பள்ளி பருவத்து நாட்களில் அமிழ்ந்தேன். நண்பர்களும், புத்தகமுமே வாழ்க்கை என்று இருந்த நாட்கள் அவை. பசுமை நிறைந்த நினைவுகளை, அனுபவித்த கோபதாபங்களை என்று நினைத்தாலும் இனிக்கும், ஆனந்தப்படவைக்கும், ஏன் சற்று வெட்கப் படவும் வைக்கும். அந்த நினைவுகளுக்கு என்றும் வயதாவதில்லை. காலத்தின் வடுக்கள் அதன் மேல் விழுவதில்லை. காலம் முழுவதும் தளிர் இலையாகவே வாழ்ந்திருக்கும் நினைவுகள் எனக்குள்ளேயே பசுமையாகவே இருந்து ஆறுதலைத் தருகிறது. இது எனக்குமட்டும் தானா? “இல்லை இல்லை.. இந்த உணர்வு எங்களுக்கும் இருக்கிறது வா மீண்டும் சந்திப்போம்”, என்றது அந்த மின்னஞ்சல்.</description>
</news>
