<news>
<headline>மகாத்மா காந்தியின் கோட்பாடுகள் நவீன காலத்தில் எப்படி பார்க்கப்படுகிறது</headline>
<description>
மகாத்மா காந்தியின் கொள்கைகள் மற்றும் கோட்பாடுகள் மூலமே இந்தியா சுதந்திரம் பெற முடிந்தது. பலமிக்க பிரிட்டீஷ் ஆதிக்கத்தை எதிர்த்து தனது மனோதிடம், மக்கள்சக்தியை ஒன்று திரட்டி விடுதலை பெற்றுத் தந்தார். ஆயுதத்தால் செய்ய முடியாததை அகிம்சையால் செய்து முடித்தார். அகிம்சை என்பதை அறிமுகப்படுத்தி அதனால் உலகையே வெல்லலாம் என்பதை செய்து காட்டினார். அவரது கொள்கைகள் மற்றும் கோட்பாடுகள் இந்தக் காலத்தில் எப்படி பார்க்கப்படுகிறது என்ற தலைப்பில் ஆங்கில தனியார் செய்தி தொலைக்காட்சி சேனலில் விவாதம் நடந்தது. விவாதத்தை விக்ரம் சந்திரா தொகுத்து வழங்கினார். நேதாஜி பேரன் சந்திர போஸ், மூத்த பத்திரிகையாளர் தவ்லீன் சிங், சமூக ஆர்வலர் சேஷாத் பூனாவல்லா, ஆர்.எஸ்.எஸ்., உறுப்பினர் சந்தீப் மகாபத்ரா ஆகியோர் பங்கேற்றனர்.தொகுப்பாளர் விக்ரம் சந்திரா: மகாத்மா காந்தியை உலகம் திரும்பிப் பார்க்க காரணம் அவரது கொள்கைகளும், கோட்பாடுகளும் தான். ஒரு மனிதன் இது போன்று வாழ முடியுமா என்ற அனைவரையும் வியக்க வைத்தவர். இப்படித்தான் இருக்க வேண்டும் என அறிவுரை கூறாமல் தன் வாழ்க்கையிலேயே வாழ்ந்து காட்டியவர் காந்தியடிகள். அவரது கொள்கைகளின் படி மக்களும், அரசும் நடக்கின்றனவா. அரசியல் கட்சிகள் அவரின் கோட்பாடுகளை பின்பற்றுகின்றனவா.நேதாஜி பேரன் சந்திர போஸ்: மகாத்மா காந்தியின் கொள்கைகள் மற்றும் கோட்பாடுகள் எந்த காலத்துக்கும் ஒத்து வரக்கூடியவை. அதில் எவ்வித சந்தேகமும் இல்லை. ஆனால் இன்றைய இந்திய சமூகத்தில் அவரது கருத்துகள் எதிரொலிக்கிறதா என்பது சந்தேகம் தான். ஆயுதப்போராட்டத்தை விட அகிம்சை போராட்டம் வலிமையானது. ஆனால் இன்றைய உலக நாடுகள் ஆயுத பலத்தை தான் பெருக்க நினைக்கின்றன. பேச்சுவார்த்தையின் மூலம் சுமூகமாக தீர்த்துக் கொள்வது கண் துடைப்பாகத்தான் உள்ளது. காந்தியின் கொள்கைகளை அரசு மனதில் நினைத்து செயல்படுவது அவசியம்.மூத்த பத்திரிகையாளர் தவ்லீன் சிங்: காந்தியடிகள் பெரிதும் போதித்தது தனி மனித ஒழுக்கத்தை தான். அதை மட்டும் கடைபிடித்தால் சமூகத்தில் தவறுகள் நடக்க வாய்ப்பே இல்லை. இன்றைய அரசியல்வாதிகள் முதல் மக்கள் வரை குறுக்கு வழியில் தான் காரியத்தை சாதித்துக் கொள்ள நினைக்கின்றனர். சாதனை படைக்க எவ்வளவு காலம் ஆனாலும் அது நேர்வழியில் செய்ததாக இருக்க வேண்டும். காந்தி நேர்மையின் வழியில் இருந்ததால் தான் அவரை உலக மக்கள் இன்றளவும் போற்றி வருகின்றனர்.சமூக ஆர்வலர் சேஷாத் பூனாவல்லா: காந்திஜியிடம் இருந்து கற்றுக்கொள்ள வேண்டிய முக்கியமான அம்சம் எளிமை. அதை இன்றைய சமூகத்தினர் மறந்து விட்டனர். எளிமை தான் உண்மை என்பதை அவர் தனது வாழ்க்கையின் மூலம் நிரூபித்துள்ளார். ஆடம்பரத்தையே இன்றைய அரசியல் கட்சிகள் பெரிதும் விரும்புகின்றன. காந்திஜியின் கொள்கைகளை பின்பற்றா விட்டாலும், எளிமையை மட்டும் கடைபிடித்தாலே நாம் அவருக்கு செலுத்தும் உண்மையான அஞ்சலியாக அது இருக்கும்.ஆர்.எஸ்.எஸ்., உறுப்பினர் சந்தீப் மகாபத்ரா: காந்திஜியிடம் இருந்து நாம் பின்பற்ற வேண்டிய மற்றொரு விஷயம் அவரின் சகிப்புத்தன்மை. தன் வாழ்நாள் முழுவதும் சமய சகிப்புத்தன்மையை கடமையாக கொண்டிருந்தார். இந்துவாக இருந்த போதிலும், மற்ற சமயத்தினருக்குத்தான் முன்னுரிமை கொடுத்தார். அதுவே அவரது முடிவுக்கு காரணமானது துரதிர்ஷ்டவசமானது. ஒரு தலைவர் எப்படி இருக்க வேண்டும் என்பதற்கு உதாரணம் அவர் தான். அவரின் கொள்கைகள் அனைத்தையும் சாதாரண மக்கள் பின்பற்றுவது கடினம். அவற்றை பின்பற்ற முயற்சி செய்தாலே சமூகத்தில் பெரிய மாற்றம் ஏற்படும்.இவ்வாறு விவாதம் நடந்தது.</description>
</news>
