<news>
<headline>சேலம் தெற்கு, வடக்கு அ.தி.மு.க., வேட்பாளர்கள் மீது குவியும் புகார்: க்யூபிரிவு போலீசார் விசாரணை</headline>
<description>
சேலம்: சேலம், தெற்கு, வடக்கு தொகுதிக்கு அறிவிக்கப்பட்டுள்ள வேட்பாளர்கள் குறித்து, க்யூபிரிவு போலீசார் ரகசிய விசாரணையை துவக்கி உள்ளனர். இது குறித்து தகவல் அறிந்த, அ.தி.மு.க., நிர்வாகிகள், ஆதாரங்களுடன் புகார்களை குவித்து வருகின்றனர்.சேலம் தெற்கு தொகுதிக்கு சக்திவேலும், வடக்கு தொகுதிக்கு சரவணனும் வேட்பாளர்களாக அறிவிக்கப்பட்டுள்ளனர். அமைச்சர் இடைப்பாடி பழனிசாமியின் விசுவாசிகள் என்ற தகுதி தவிர, கட்சியினர் மத்தியில் பிரபலம் இல்லாத நபர்களை அறிவித்து இருப்பது, அ.தி.மு.க., நிர்வாகிகள் மத்தியில் அதிர்ச்சியை ஏற்படுத்தி உள்ளது. புதிய வேட்பாளர்கள் குறித்து, தலைமைக்கு புகார்கள் குவியும் நிலையில், அவை மறைக்கப்படக் கூடும் என தகவல்கள் வெளியாகி உள்ளது. இந்நிலையில், க்யூபிரிவு போலீசார், புதிய வேட்பாளர்களின் மீதுள்ள குற்றச்சாட்டுக்கள் குறித்து விசாரணையை துவக்கி உள்ளனர். இதில், வடக்கு தொகுதிக்கு அறிவிக்கப்பட்டுள்ள கவுன்சிலர் சரவணன், தி.மு.க.,விரானால், நடத்தப்பட்டு வரும் கேபிள், 'டிவி' நிறுவனத்தில் தொடர்பு இருப்பதை உறுதி செய்துள்ளனர். அதற்கான ஆதாரங்களை திரட்டி உள்ள போலீசார், தி.மு.க.,வின் முக்கிய புள்ளியின் வெற்றிக்காக, இவரை களம் இறக்க, அமைச்சர் மூலம் ஏற்பாடு செய்து இருப்பது குறித்து விசாரணை நடத்தி வருகின்றனர். தெற்கு தொகுதி வேட்பாளர் சக்திவேலுக்கும், போலீசில் எஸ்.ஐ.,யாக பணியாற்றும், அவரின் பெண் தோழிக்கும் உள்ள தொடர்பு குறித்தும், அவர்களுக்கு இடையே ஏற்பட்ட பிரச்சனைகளை தீர்த்து வைத்த, மாஜி மாவட்ட செயலாளர்கள் குறித்த விவரங்களை சேகரித்துள்ள போலீசார், பஞ்சாயத்து நடத்திய, மாஜி செயலாளர்களிடம் விசாரணை நடத்தி வருகின்றனர். அத்துடன், சக்திவேலுவின் பெண் தோழியின், எஸ்.ஐ.,யின் கணவர், போலீஸ் உயரதிகாரிகளுக்கு அனுப்பிய புகார்களையும் தூசி தட்டும் பணியில் ஈடுபட்டுள்ளனர். இரண்டு வேட்பாளர்கள் குறித்து, விசாரணையை க்யூபிரிவு போலீசார், துவக்கி உள்ளதால், மாவட்டத்தில் அ.தி.மு.க., வேட்பாளர்களாக அறிவிக்கப்பட்டுள்ளவர்கள் மத்தியில் கிலியை ஏற்படுத்தி உள்ளது.</description>
</news>
