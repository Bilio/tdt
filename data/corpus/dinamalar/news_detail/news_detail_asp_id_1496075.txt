<news>
<headline>மதுரை அரசு மருத்துவமனையில் செயற்கை கருத்தரித்தல் மையம்  அமையுமா</headline>
<description>
மதுரை: மதுரை அரசு மருத்துவமனையில் மகப்பேறு மருத்துவ வசதிகள் அனைத்தும் இருந்தும் செயற்கை கருத்தரித்தல் மையம் இதுவரை அமைக்கப்படவில்லை.குழந்தையில்லா தம்பதிகளுக்கு இம்மருத்துவமனையில் திங்கள்கிழமை தோறும் மதியம் 12.00 மணிக்கு அனைத்து அடிப்படை பரிசோதனைகள் செய்யப்படுகின்றன. 'பாலிசிஸ்டிக் ஓவரி' பிரச்னையுள்ள பெண்களுக்கு தைராய்டு பரிசோதனை செய்து மாதவிடாயை சரிசெய்து கருமுட்டை வளரவைப்பதற்கான மருந்துகள் கொடுத்தால் 70 சதவீத பெண்களுக்கு பிரச்னை சரியாகி விடுகிறது. குழந்தைப்பேறும் சாத்தியமாகிறது.மீதியுள்ள 30 சதவீதம் பேர் வசதியற்ற நிலையில் தனியார் கருத்தரிப்பு மையங்களுக்கு செல்வதை தவிர்க்கின்றனர். இதனால் இவர்களின் குழந்தைப்பேறு கனவு கனவாகவே முடிந்து விடுகிறது.இம்மருத்துவமனையில் ரூ.50 கோடியில் சிறப்பு மகப்பேறு பிரிவுக்கான கட்டுமான பணிகள் முடியும் நிலையில் உள்ளன. இக்கட்டடத்திற்கு மகப்பேறு பிரிவு மாற்றப்படும் போது செயற்கை கருத்தரிப்பு மையம் துவங்க வேண்டும். இதற்கு அதிகபட்சமாக ரூ.10 கோடிக்குள் பரிசோதனை மையம் அமைக்கலாம். அரசு பரிசீலனை செய்ய வேண்டும்.</description>
</news>
