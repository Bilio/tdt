<news>
<headline>புத்தாண்டை வரவேற்க  'கோல்டன் ஷவர்'</headline>
<description>
ஆர்.கே.பேட்டை:தமிழ் புத்தாண்டை பொன் மயமாக வரவேற்க, வேணுகோபால சுவாமி கோவிலில் சரக்கொன்றை மலர்கள் தயாராகி வருகின்றன. புத்தாண்டில், பொன்னிறமாக பூத்து குலுங்கும் சரக்கொன்றை மலர்களை கண்டால், அந்த ஆண்டு முழுவதும் நம் வாழ்க்கை தங்க மயமாக இருக்கும் என, நம்பப்படுகிறது.கோடையில் பூக்கும் மரம் சரக்கொன்றை. இதன் பூச்சரம், தங்கத்தை கொட்டுவது போன்று  இருப்பதால், ஆங்கிலத்தில் இது, 'கோல்டன் ஷவர்' என, அழைக்கப்படுகிறது.வரும் 14ம் தேதி, துர்முகி தமிழ் புத்தாண்டு பிறக்கிறது. இந்த நாளில் சரக்கொன்றை மலர்களை காண பகுதிவாசிகள் காத்திருக்கின்றனர். மிக அரிதாக காணப்படும் இந்த மரம், ஆர்.கே.பேட்டை அடுத்த, எஸ்.வி.ஜி.புரம் சந்தானவேணுகோபால சுவாமி கோவிலில் உள்ளது.புத்தாண்டு தினத்தில் இந்த மலர்களை கண்டு, சுவாமியை தரிசனம் செய்வதை, பகுதிவாசிகள் வழக்கமாக கொண்டு உள்ளனர்.தற்போது, இந்த மரத்தில், 60 சதவீதம் அளவிற்கு பூச்சரங்கள் பூத்துள்ளன. புத்தாண்டுக்குள், மரம் முழுவதும் பூச்சரங்கள் தங்க மயமாக ஜொலிக்கும் என, எதிர்பார்க்கப்படுகிறது.</description>
</news>
