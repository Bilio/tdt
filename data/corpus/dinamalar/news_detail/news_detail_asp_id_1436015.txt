<news>
<headline>நீதிமன்றமும் நாடாளுமன்றமும்</headline>
<description>
'இந்திய அரசியல் அமைப்புச் சட்டமும் நீதிமன்றத் தீர்ப்புகளும்' என்ற சட்ட இதழ் வெளியீடுகளை, தொடர்ந்து படித்து வருகிறேன்.உயர்ந்த ஜனநாயகம் எனப் போற்றப்படும், இங்கிலாந்து, அமெரிக்கா, இந்தியா ஆகிய நாடுகள், நீதிமன்றம், நாடாளுமன்ற ஜனநாயகத்தை, வேறுவேறு விதங்களில் பின்பற்றுகின்றன. இங்கிலாந்து நாடாளுமன்றத்தில் நிறைவேற்றப்பட்ட சட்டத்தை, நீதிமன்றம் ஆய்வு செய்ய முடியாது. அப்படியே ஏற்க வேண்டும். அந்த சட்டத்தில் மாற்றங்கள் செய்தால், நாடாளுமன்றத்திலேயே மேல்முறையீடு செய்து மாற்றிக் கொள்வர். அமெரிக்கா, இந்தியாவில், நாடாளுமன்றம் நிறைவேற்றும் சட்டம், நீதிமன்ற ஆய்வுக்கு உட்பட்டது. சட்டத்தை ரத்து செய்யும் அதிகாரத்தை நீதிமன்றத்துக்கு வழங்கி உள்ளது, இந்திய அரசியல் அமைப்புச் சட்டம். இந்த அதிகாரத்தை நாடாளுமன்ற பெரும்பான்மையைக் கொண்டு நீக்க முடியாது என, சட்ட இதழ்கள் சொல்கின்றன.அரசியல்வாதிகள் தங்கள் விருப்பத்துக்கு, சட்டங்களை உருவாக்க முடியாத கடிவாளம் இது. இதனால், பெரும்பான்மை மக்கள் தேர்வு செய்த அரசுக்கு அதிகாரம் இல்லையா  என்ற அடிப்படையில், நாடாளுமன்றம், நீதிமன்றத்தோடு மோதுவதும், சில நேரங்களில் நடக்கிறது என, சட்ட இதழ்கள் குறிப்பிடுகின்றன.பல்வேறு விமர்சனங்களுக்கு உட்பட்டாலும், அதன் தார்மீக உரிமையை விட்டுக்கொடுக்காமல், இந்திய நீதிமன்றம் பாதுகாத்து வருகிறது.தமிழகத்தில் வெடித்துள்ள ஜல்லிக்கட்டு விவகாரத்திலும், நீதிமன்றத்தை கோபத்தோடு பார்க்கின்றனர். காட்சிப்படுத்தக் கூடாத விலங்குகள் பட்டியலில், காளையை வைத்துக் கொண்டு, ஜல்லிக்கட்டுக்கு மட்டும் விதிவிலக்கு என்ற மத்திய அரசின் உத்தரவு, அதன் சட்டத்துக்கே எதிரானது என, தடை விதிக்கப்பட்டது.காளையை, காட்சிப்படுத்தக் கூடாத விலங்குகள் பட்டியலில் சேர்த்தது மத்திய அரசு. அதை நீக்கினால், நீதிமன்றம் கேட்க முடியாது. காரணம், அது அரசின் கொள்கை ரீதியான முடிவு. பட்டியலில் இருந்து நீக்காமல், வேறு நடவடிக்கை எடுத்தது தவறு என்பதை நீதிமன்றம் சுட்டிக்காட்டி உள்ளது. இது தான், இந்திய ஜனநாயகம். இதுவே என்றும் சிறந்தது.ஞானதேசிகன்வழக்கறிஞர்,த.மா.கா., மூத்த தலைவர்</description>
</news>
