<news>
<headline>வறட்சி சமயத்தில் குடிநீரை வீணடித்து கிரிக்கெட் அவசியமா? : கோர்ட் கேள்வி</headline>
<description>
மும்பை : மகாராஷ்டிராவில் கடும் வறட்சி நிலவும் சமயத்தில் தண்ணீரை வீணடித்து கிரிக்கெட் நடத்துவது அவசியமா என பிசிசிஐ.,க்கு மும்பை ஐகோர்ட் கேள்வி எழுப்பி உள்ளது. மேலும், கிரிக்கெட்டை விட மக்களின் நலம் அவசியம் என அறிவுரை வழங்கி உள்ளது.கிரிக்கெட் மைதானங்களை பராமரிக்க 60 முதல் 70 லட்சம் லிட்டர் நீரை மகாராஷ்டிர கிரிக்கெட் சங்கம் வீண்டித்து வருவதாகவும், இது தொடர்பாக பல காலமாக நிலுவையில் உள்ள பொதுநல மனுவை விசாரித்து உத்தரவிட வேண்டும் என பொதுநல மனு ஒன்று மும்பை ஐகோர்ட்டில் தாக்கல் செய்யப்பட்டது. இந்த மனுவை இன்று விசாரித்த நீதிபதிகள் வி.எம்.கனடே, எம்.எஸ்.கர்னிக் ஆகியோர் அடங்கிய பெஞ்ச், பிசிசிஐ.,க்கு வழங்கப்படும் தண்ணீரை நிறுத்தினால் தான் நிலைமையை புரிந்து கொள்ள முடியும். எப்படி இது போன்று உங்களால் தண்ணீரை வீணடிக்க முடிகிறது.இந்தியன் பிரிமீயர் லீக் கிரிக்கெட் போட்டிகள் முக்கியமா /அல்லது மக்கள் முக்கியமா? இவ்வாறு தண்ணீரை வீணடிப்பது கிரிமினல் குற்றத்திற்கு சமமாகும். மகாராஷ்டிராவின் நிலை உங்களுக்கு தெரிந்தும் இவ்வாறு நீரை வீணடிப்பது சரியா? தண்ணீர் பஞ்சம் இல்லாத மாநிலத்திற்கு கிரிக்கெட் போட்டிகளை மாற்றி வையுங்கள். இத்தகைய தண்ணீர் வீணடிப்பை கண்காணித்து, நடவடிக்கை எடுக்க வேண்டியது அரசின் கடமை. நீர் வீணடிப்பை தடுக்க என்னென்ன நடவடிக்கைகள் எடுக்கப்பட்டுள்ளது என மாநில அரசு பதிலளிக்க வேண்டும் என உத்தரவிட்டுள்ளனர்.மகாராஷ்டிர கிரிக்கெட் சங்கம் , விதர்பா கிரிக்கெட் கழகமண், மகாராஷ்டிர அரசு, மும்பை மற்றும் நாக்பூர் நகராட்சிகள் ஆகியவற்றிற்கு பதிலளிக்க நீதிபதிகள் உத்தரவிட்டுள்ளனர். மகாராஷ்டிராவின் பெரும்பாலான கிராமங்களில் சமையல் உள்ளிட்ட அன்றாட தேவைகளுக்கு கூட தண்ணீர் கிடைக்காத அளவிற்கு கடுமையான தண்ணீர் பஞ்சம் நிலவுகிறது. கிரிக்கெட் மைதானங்களை பராமரிப்பதற்கு பல லட்சம் லிட்டர் தண்ணீர் வீணடிக்கப்படுவது தொடர்பாக சுப்ரீம் கோர்ட்டிலும் பொதுநல மனு தாக்கல் செய்யப்பட்டிருந்தது. இந்த மனுவை விசாரித்த சுப்ரீம் கோர்ட்டும், நாட்டில் 9 மாநிலங்கள் கடுமையான தண்ணீர் தட்டுப்பாடு ஏற்படும் சூழலில் இருக்கும் போது மத்திய அரசு அதை தடுக்காமல் கண்மூடி இருப்பது ஏன் என கேள்வி எழுப்பி உள்ளது.</description>
</news>
