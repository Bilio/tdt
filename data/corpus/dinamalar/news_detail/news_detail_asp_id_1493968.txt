<news>
<headline>குற்றப்பரம்பரை படத்தை துவக்கினார் பாரதிராஜா</headline>
<description>
'மனோஜ் கிரியேஷன்ஸ்' சார்பில், இயக்குனர் பாரதிராஜா இயக்கி, முக்கிய கதாபாத்திரத்தில் அவரே நடிக்கும், குற்றப்பரம்பரை படப் பூஜை, உசிலம்பட்டி, பெருங்காமநல்லுாரில்  நேற்று துவங்கியது. குற்றப்பரம்பரை கதையை, இயக்குனர் பாலாவும் இயக்குவதாக தகவல் பரவியது. இப்பிரச்னையின் முக்கிய காரணங்கள் குறித்து, எழுத்தாளர் ரத்ன குமார் கூறியதாவது:உசிலம்பட்டியில் நடந்த உண்மை சம்பவத்தை அடிப்படையாகக் கொண்ட, குற்றப்பரம்பரை கதை விவாதம், 1997ல் நடந்தது.  அப்போது, பாரதிராஜாவிடம் சேர வந்த, பாலா, வேலா ஆகியோருக்கு அனுமதி மறுக்கப்பட்டது. அதன்பின், வேலா எழுதிய, 'இருளப்பசாமி' கதையை பற்றி அறிந்த, இயக்குனர் பாரதிராஜா, கதை விவாதத்தில்  வேலாவையும் பங்கேற்க அனுமதித்தார்.  பாரதிராஜா கதையை சொல்ல சொல்ல, 'இந்த கதை போல, நானும் ஒரு கதை வைத்திருக்கேன்' என, விவாதத்தில் பங்கேற்ற வேலா  கூறினார். இதனால் ஆத்திரமடைந்த பாரதிராஜா, எல்லாரையும் வெளியே அனுப்பி விட்டார்.  2000ல், குற்றப்பரம்பரை கதையைப் போலவே, சில புனைக் கதைகளை புகுத்தி, 'கூட்டாஞ்சோறு' என்ற கதையை வேலா புத்தகமாக எழுதினார். சில ஆண்டுகளில், 'கூட்டாஞ்சோறு' தலைப்பை மட்டும் மாற்றி, குற்றப்பரம்பரை  என்ற புத்தகத்தை வேலா வெளியிட்டார். அக்கதையை, பாலா இயக்கத்தில் படமாக தயாரிக்க திட்டமிட்டு, அதற்கான பணிகளும் நடந்து வருகின்றன. இது குறித்து, வேலாவிடம் கேட்ட போது, 'அது வேறு கதை' என, கூறி மழுப்பிவிட்டார்;  பாலாவும் உரிய பதில் தரவில்லை. இவ்வாறு அவர் கூறினார்.பாலா இயக்கும் படத்திற்கு தடை கேட்டு, உசிலம்பட்டி காவல் நிலையத்தில் புகார் தெரிவிக்கப்பட்டுள்ளதாக தகவல் வெளியாகி உள்ளது.- நமது நிருபர் -</description>
</news>
