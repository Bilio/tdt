<news>
<headline>அதிகாரிகள் கவனத்திற்கு - கரூர்</headline>
<description>
தாறுமாறான பயணம்; வாகன நெரிசல்: கரூர் - கோவை சாலையில் போக்குவரத்து போலீசார் இல்லாததால் கரூர், கோவை, மதுரை, சேலம் பகுதிகளில் இருந்து வரும் வாகனங்கள் ஒன்றுக்கு ஒன்று மோதி விபத்துக்குள்ளாகும் அவல நிலை உள்ளது. போக்குவரத்து போலீசார் இல்லாததாலும், சிக்னல் வேலை செய்யாததாலும் வாகனங்கள் கண்டபடி சென்று வருகின்றன. இப்பகுதியில் நிரந்தரமாக போக்குவரத்து போலீசார் பணியில் ஈடுபட்டு போக்குவரத்து நெரிசலை குறைக்க வேண்டும்.கட்டிய கழிப்பிடம் நிதி வீணடிப்பு: கரூர் பஞ்சாயத்து யூனியனுக்கு உட்பட்ட அரிக்காரன்பாளையத்தில் கட்டப்பட்ட பொதுக்கழிப்பிடத்தில் போதிய தண்ணீர் வசதி இல்லாததால் அப்பகுதி மக்கள் நாள்தோறும் அவதிப்பட்டு வருகின்றனர். இந்த கழிப்பிடத்தின் மேல் சின்டெக்ஸ் தொட்டி வைக்கப்பட்டும் மோட்டார் பழுதால் தண்ணீர் ஏற்ற முடியாத அவல நிலையில் உள்ளதாக அப்பகுதி மக்கள் புகார் தெரிவிக்கின்றனர்.தரிசான நிலங்கள் தீக்கிரை அவலம்: கரூர் பஞ்சாயத்து யூனியனுக்கு உட்பட்ட குப்புச்சிப்பாளையம் பகுதியில் பல ஏக்கர் நிலங்கள் வெப்பம் காரணமாகவும், தண்ணீர் இன்றியும் தரிசு நிலங்களாக காட்சியளிக்கிறது. இருப்பினும் அவ்வப்போது, பீடி, சிகரெட் குடிப்பவர்கள் தீயை அணைக்காமல் போட்டுவிட்டுச் சென்று விடுவதால் தீ பரவி நிலத்தில் காய்ந்து கிடக்கும் புற்கள், செடி, கொடிகள் எரிந்து அப்பகுதியில் பெரும் அச்சத்தை ஏற்படுத்தி வருகிறது.விதிமீறல் வாகனம்; விபத்து அபாயம்: கரூரிலிருந்து சேலம் செல்லும் பைபாஸில் நான்கு வழிகள் உள்ளன. கரூரில் இருந்து சேலம் செல்லும் வாகனங்கள், சேலத்திலிருந்து கரூர் செல்லும் வாகனங்கள், குப்பிச்சிபாளையத்தில் இருந்து திரும்பும் வாகனங்கள், வெங்கமேட்டிலிருந்து வரும் வாகனங்கள் என அனைத்தும் நான்கு முனையாக சந்திக்கின்றன. இந்த இடத்தில் வேகத்தடுப்புகள் இல்லை. போக்குவரத்து சிக்னல் சரிவர செயல்படுவதில்லை.பெண்கள் கழிப்பிடம் திறக்கப்படுமா? கரூரில் இருந்து வாங்கல் செல்லும் சாலையில் பெண்களுக்கான இலவச கழிப்பிடம் கட்டப்பட்டும், கடந்த மூன்றாண்டுகளாக செயல்பட வில்லை. இதனால் இப்பகுதியில் உள்ள பெண்கள் பெரிதும் அவதிப்பட்டு வருகின்றனர். கழிப்பிடத்தின் மேல் இரண்டு சின்டெக்ஸ் குடிநீர் தொட்டிகள் இருந்தும், இதுவரை செயல்பாட்டுக்கு வரவில்லை. இதனால், இந்த கழிப்பிடத்தை பயன்படுத்தும் பெண்கள் வீட்டில் இருந்தோ அருகில் பைப்பில் இருந்தோ தண்ணீர் கொண்டு செல்கின்றனர்.</description>
</news>
