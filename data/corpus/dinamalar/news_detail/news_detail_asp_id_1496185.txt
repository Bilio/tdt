<news>
<headline>தகவல் துகள்கள்:   பத்தே வாரத்தில் 'குட்டி வீடு' ரெடி!</headline>
<description>
மேற்கு நாடுகளில் இப்போது மிகச் சிறிய வீடுகள் மீது ஆர்வம் அதிகரித்திருக்கிறது. சதுர அடி குறைவான, சீக்கிரம் கட்டி முடிக்கக்கூடிய வீடுகள் அவை. 'டைனி ஹோம்' என்று சொல்லப்படும் இந்த குட்டி வீடுகளை ஒரு டிரெய்லரில் வைத்து வேறு இடத்துக்கு எடுத்துப் போவதும் மிக மிக எளிது! குட்டி வீடு ஆர்வலர்களுக்காக கனடாவை சேர்ந்த 'ஹோனோமோபோ' மூன் வகை வீடுகளை உடனடியாக கட்டித் தருகின்றது. இந்த வீடுகள் கப்பல்களில் சரக்கு ஏற்றி அனுப்பப்படும் கன்டெய்னர்களால் ஆனவை.   இந்த வீடுகள் படுக்கை அறை, குளியல் அறை, சமையல் அறை ஆகியவற்றை சேர்த்து மொத்தம் 144 சதுர அடிகள் மட்டுமே பரப்பளவைக் கொண்டிருக்கக்கூடியவை.  இந்த இடம் போதாது என்றால், 'மாடி' போர்ஷனுக்கு இன்னும் ஒரு கப்பல் கன்டெய்னரை வைத்து சில அறைகளை உருவாக்கித்தருகிறது ஹோனோமோபோ! தேவைப்பட்டால் சூரிய ஒளி மின் தகடுகளையும் அமைத்துத் தரப்படுகிறது. குட்டி வீட்டின் சதுர அடியை பொறுத்து ரூ.25 லட்சம் முதல் ரூ.70 லட்சம் வரை செலவு ஆகிறது. இதில் ஏசி வசதி, குளிருக்கு கதகதப்பூட்டும் வசதி, உள் அலங்காரம், மேசை கட்டில்கள் ஆகியவையும் அடக்கம்.  ஆர்டர் செய்து 10 வாரங்களில் குட்டி வீட்டின் சாவியை வாடிக்கையாளர் கையில் தந்துவிடுகின்றனர் ஹோனோமோபோவின் வல்லுனர்கள்.  இந்தியாவில் வீடு கட்டுவதற்கான செலவு சற்று குறைவுதான். எனவே குட்டி வீடுகள் ஒரு ட்ரெண்டாக உருவானால் பலருக்கு வீட்டுக் கடன் சுமை கணிசமாக குறையும்!</description>
</news>
