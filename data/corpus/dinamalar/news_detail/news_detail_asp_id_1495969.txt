<news>
<headline>'மண்ணெண்ணெயை தலையில்  ஊற்றுவது தற்கொலை முயற்சியல்ல'</headline>
<description>
புதுடில்லி: 'மண்ணெண்ணெயை தலையில் ஊற்றுவது மட்டுமே, தற்கொலை முயற்சி ஆகாது' எனக் கூறி, 16 ஆண்டுகளுக்குப் பின், ஒருவரை, டில்லி கோர்ட், வழக்கிலிருந்து விடுவித்துள்ளது. கடந்த, 2000ல், தெற்கு டில்லியில், கல்வித் துறை அதிகாரி அலுவலகம் முன், ஒருவர், மண்ணெண்ணெயை தலையில் ஊற்றி, தற்கொலைக்கு முயன்றதாக, போலீசார் வழக்கு தொடர்ந்தனர். வழக்கு விசாரணையின்போது, தன் மீதான குற்றச்சாட்டுகளை, சம்பந்தப்பட்ட நபர் மறுத்தார். டில்லி மெட்ரோபாலிட்டன் மாஜிஸ்திரேட், இந்த வழக்கில், நேற்று தீர்ப்பளித்தார். தீர்ப்பு விவரம்:குற்றம் சாட்டப்பட்டவர், மண்ணெண்ணெயை தலையில் ஊற்றிக் கொண்டது, முன்னேற்பாடு நடவடிக்கை மட்டுமே. மாறாக, நேரடியாக தற்கொலை செய்வதற்கான நடவடிக்கையில் அவர் ஈடுபட்டிருந்தால் மட்டுமே, தற்கொலை முயற்சியாகக் கருதப்பட வேண்டும். மண்ணெண்ணெயை ஊற்றியதைத் தவிர, அடுத்த கட்ட நடவடிக்கையை அவர் எடுக்கவில்லை. எனவே, அவர், தற்கொலைக்கு முயன்றதாகக் கருத முடியாது. குற்றம் சாட்டப்பட்டவரை வழக்கிலிருந்து விடுவிக்கிறேன். இவ்வாறு அவர் தீர்ப்பு அளித்தார்.</description>
</news>
