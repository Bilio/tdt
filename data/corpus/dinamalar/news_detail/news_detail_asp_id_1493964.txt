<news>
<headline>வறட்சியின் பிடியில் தவிக்குது புதுகை</headline>
<description>
புதுக்கோட்டை: சித்திரை பிறக்க, இன்னும் 10 நாட்களுக்கு மேல் உள்ள நிலையில், எப்போதும் இல்லாத வகையில், இந்த ஆண்டு கோடை வெயிலின் தாக்கம் அதிகம் காணப்படுகிறது. ஏற்கனவே, வடகிழக்கு பருவமழை பொய்ததால், வறட்சியின் பிடியில் சிக்கி தவிக்கும் புதுக்கோட்டை மாவட்ட மக்கள், வெயிலின் கோரத் தாண்டவத்தால், செய்வதறியாது தவிக்கின்றனர்.வெள்ளப்பெருக்கு:  கடந்த ஆண்டு இறுதியில், மாநிலம் முழுவதும், வடகிழக்குப் பருவழை கொட்டித் தீர்த்தது; சென்னை, திருவள்ளூர், காஞ்சிபுரம் மாவட்டங்களில், வெள்ளப்பெருக்கு ஏற்பட்டது. தென் மாவட்டங்களிலும் வரலாறு காணாத மழை பெய்தது. எனினும், புதுக்கோட்டை மாவட்டத்தில் மட்டும், போதுமான அளவு மழை பெய்யாததால், விவசாயிகள் அதிருப்தி அடைந்தனர். புதுக்கோட்டையின் அண்டை மாவட்டங்களான, தஞ்சாவூர், திருச்சியில் நல்ல மழை பெய்த நிலையில், புதுக்கோட்டையில் மட்டும் வழக்கத்தை விட குறைவாகவே மழை பெய்தது. வழக்கம் போல் தொடர்ந்து, நான்காவது ஆண்டாக மழை பொய்த்ததால், மாவட்டத்தில் வறட்சி நீடிக்கிறது. கிராமங்களில் விவசாயித்திற்கு நீர் இன்றியும், நகர்ப்புறத்தில், குடிநீர் இன்றியும் மக்கள் தவிக்கின்றனர். இது ஒருபுறம் இருக்க, புதுக்கோட்டையில், இதுவரை இல்லாத வகையில், வெயிலின் தாக்கம் அதிகம் காணப்படுகிறது. இதனால், பொதுமக்கள் பெரிதும் அவதிப்படுகின்றனர். உஷ்ணத்தை சமாளிக்க, வெளியூர்களிலிருந்து தர்பூசணி இறக்குமதி அதிகரித்து உள்ளது.தண்ணீர் பஞ்சம்:  வெயிலின் தாக்கத்தால், பகல் நேரங்களில், முக்கிய வீதிகளில், மக்கள் நடமாட்டம் குறைவாகவே உள்ளது. சித்திரை மாதப் பிறப்புக்குப் பின், வெயிலின் தாக்கம் மேலும் அதிகரிக்கும் என்பதால், மக்கள் பீதி அடைந்துள்ளனர். மாவட்டத்தில் ஏற்பட்டுள்ள கடும் தண்ணீர் பஞ்சத்தை போக்க, அரசு நடவடிக்கை எடுக்க வேண்டும் என, பொதுமக்கள் கோரிக்கை விடுத்துள்ளனர்.</description>
</news>
