<news>
<headline>நூலகம் இல்லாத வீடு வேண்டாம்: எழுத்தாளர் ஸ்டாலின் குணசேகரன்</headline>
<description>
புத்தகங்களால் தான் தனிமனித முன்னேற்றத்தையும், சமூக மாற்றத்தையும் ஏற்படுத்த முடியும் என்ற நம்பிக்கையை, மாணவர் மனங்களில் பல ஆண்டுகளாக விதைத்து வருபவர், ஈரோடு புத்தக கண்காட்சியின் கதாநாயகன் ஸ்டாலின் குணசேகரன்.
வழக்கறிஞராக பணிபுரிந்தாலும் கலை, இலக்கியம், மொழி, வரலாறு, சமூகவியல் என பல தளங்களில் தனிப் பெரும் அடையாளத்துடன் பணியாற்றி வருகிறார். குக்கிராமங்கள் தோறும் புத்தகக் கண்காட்சிகள் சாத்தியம் என்ற சத்தியத்தை, தமிழ் சமூகத்திற்கு அடையாளம் காட்டிய பெருமையும் இவரையே சாரும்.
'மக்கள் சிந்தனை பேரவை' சமூக அமைப்பை துவங்கி அதன் மூலம், 18 ஆண்டுகளாக பல பிரிவுகளாக பணிகளை நடத்தி வருகிறார். எல்லாவற்றிற்கும் சிகரம் வைத்தாற்போல், ஈரோடு புத்தக கண்காட்சியை பாமரர் முதல் படித்தவர் வரை கொண்டாடும் திருவிழாவாக மாற்றி, லட்சக்கணக்கானோரை அதில் பங்கேற்க வைத்து வருகிறார்.</description>
</news>
