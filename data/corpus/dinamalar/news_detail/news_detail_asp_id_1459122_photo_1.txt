<news>
<headline>தூத்துக்குடி கணவாய் ப்ரை</headline>
<description>
நெருங்கிய நண்பர் ஒருவருடன், அவருடைய நண்பரைப் பார்ப்பதற்காக, துாத்துக்குடி ஆட்சியர் அலுவலகத்தில் காத்திருந்தேன். சாப்பாட்டு வேளை நெருங்கிக் கொண்டிருந்த நேரத்தில், அலுவலகத்தில் இருந்து வெளியே வந்த அந்த நண்பர், தன் காரில் எங்களையும் ஏற்றிக் கொண்டு பாளையங்கோட்டை சாலையில் விரைந்தார். 'இந்த பக்கமா எங்கவே போற; இந்த பக்கம் வெறும் காடுதானவே இருக்கும்' என, என் நண்பர் அங்கலாய்க்க, 'ஸ்பெஷல் அயிட்டம் ஒண்ணு சாப்பிடப் போறோம்; அமைதியா வாய்யா' மிரட்டினார் அவர். 'என்னய்யா அது?' நண்பர் விடாப்பிடியாய் கேட்க, 'ஆங்...உப்பு கண்டம்' அவர் நக்கலாய் சொல்லும் போதே, வண்டி ஓட்டல் பானு பிருந்தாவனுக்குள் நுழைந்தது. விசாலமான, 'ஏசி' அறைக்குள் சென்று நாங்கள் அமர்ந்ததும், மூன்று சாப்பாடும், கூடவே 'கணவாய் மீன் ப்ரை'யும் ஆர்டர் செய்துவிட்டு, எங்களிடம் திரும்பினார் அவர். 'முள்ளே இல்லாத இந்த மீனுக்கு முதுகெலும்பு கிடையாது. நம்ம கிராமங்கள்ல எப்படி ஆட்டுக் கறியை உப்புக் கண்டமா போடுறோமோ; அது மாதிரியே, கடல் கிராமங்கள்ல இந்த கணவாய் மீனை கழுவி சுத்தம் செஞ்சு, உப்புக் கண்டமா போட்டு, தொக்கு செஞ்சு சாப்பிடுவாங்க. இந்த மீனுல துத்தநாக சத்தும், தாமிர சத்தும் அதிகமா இருக்கு. நீரிழிவு, ஒத்த தலைவலி, மூட்டு வலி எல்லாத்தையும் கட்டுப்படுத்துற மருத்துவ குணங்களும் உண்டு' நண்பர் தன் உரை முடிக்க, சாப்பாடும் வந்தது. காரசார கணவாய் ப்ரை: நன்றாக கழுவி சுத்தம் செய்து, மஞ்சள் சேர்த்து அவித்த கணவாய் மீனுடன், தக்காளி, சின்ன வெங்காயம், வத்தல் பொடி, மிளகு தூள், இஞ்சி  பூண்டு விழுது, பட்டை சோம்பு மசாலா சேர்த்து நன்கு வதக்கி எடுத்தால், 'கணவாய் பெப்பர் ப்ரை' நாக்கில் எச்சில் ஊற வைக்கும். ருசியின் ரகசியம்: 'கடல் உயிரியா இருந்தாலும், 'இறைச்சி' மாதிரி இருக்கிற கணவாய் மீனும்; தரமான, சுத்தமான பொருட்களால, சுகாதாரமான முறையில தயாராகுற எங்க கடையோட மசாலா பக்குவமும் தான், இந்த உணவுக்கு கூடுதல் சுவையைத் தருது'  ஓட்டல் மேலாளர் மகேஸ்வரன்.என்ன விலை?: பத்து கணவாய் மீன் துண்டுகள் கொண்ட ஒரு தட்டு, 160 ரூபாய்/ 250 கிராம்.சோத்து மூட்டை: கொலை பசி வேற; அதுவும் இல்லாம, ரொம்ப நேரம் கேட்ட நீண்ட சாப்பாட்டு உரை எல்லாம் சேர்ந்து, ஆவி பறக்க வந்த சாப்பாட்டை ஒரு வெட்டு வெட்ட வைக்க, 'கணவாய் மீன் பெப்பர் ப்ரை' மளமளன்னு காலியாயிடுச்சு. சும்மா பேருக்கு மீனுன்னு சொன்னாலும், எடுத்து கடிக்கும் போது, ஆட்டுக்கறியை கடிக்கிற மாதிரி ருசி! பொதுவா, 'பசி ருசி அறியாது'ன்னு சொல்வாங்க; ஆனா, அகோரப் பசியிலேயும் கணவாய் மீனோட ருசியை என் நாக்கு அறிஞ்சுட்டதால, வெட்கம், மானம் பத்தியெல்லாம் யோசிக்காம, இன்னொரு ப்ளேட் கேட்டு வாங்கி சாப்பிட்டேன்ப்பா!இடம்: ஓட்டல் பானு பிருந்தாவன் கிரீன் பார்க், பாளை. சாலை மேற்கு, தூத்துக்குடி.போன்: 98943 17145நேரம்: முற்பகல் 11:00 - இரவு 11:00 மணி</description>
</news>
