<news>
<headline>கள்ளச்சாராயம் குடித்ததால் விபரீதம் பி.எஸ்.எப்., வீரர்கள் உட்பட 11 பேர் பலி</headline>
<description>
பார்மர்: ராஜஸ்தானில், கள்ளச்சாராயம் குடித்த, எல்லை பாதுகாப்பு படை வீரர்கள் இருவர் உட்பட, 11 பேர் இறந்தனர். ராஜஸ்தான் மாநிலத்தில், முதல்வர் வசுந்தரா ராஜே தலைமையிலான, பா.ஜ., ஆட்சி நடக்கிறது. இந்த மாநிலத்தில் உள்ள பார்மர் மாவட்ட மருத்துவமனைக்கு, மயங்கிய நிலையில், பி.எஸ்.எப்., எனப்படும், எல்லை பாதுகாப்பு படையில் பணியாற்றும் இரண்டு வீரர்கள், அழைத்து வரப்பட்டனர்.உயிருக்கு ஆபத்தான நிலையில் இருந்த அவர்களை, டாக்டர்கள் பரிசோதித்தபோது, அவர்கள், கள்ளச்சாராயம் குடித்திருப்பது தெரிந்தது. இரண்டு வீரர்களும் சிகிச்சை பலனின்றி இறந்தனர்.இதன்பின், பார்மர் மாவட்ட மருத்துவமனைக்கு, மயங்கிய நிலையில், ஒருவர் பின் ஒருவராக பலர் அழைத்து வரப்பட்டனர். இவர்களில் பலரது நிலைமை கவலைக்கிடமாக இருந்தது. இவர்கள் எல்லாரும் கள்ளச்சாராயம் குடித்திருப்பது தெரிந்தது.மருத்துவமனையில், 25க்கும் அதிகமானோர் சேர்க்கப்பட்டதில், பி.எஸ்.எப்., வீரர்கள் இருவர்  உட்பட இதுவரை, 11 பேர் இறந்து விட்டனர். மேலும், 10க்கும் மேற்பட்டோரின் நிலை, கவலைக்கிடமாக இருப்பதாக, டாக்டர்கள் தெரிவித்தனர்.</description>
</news>
