<news>
<headline>அ.தி.மு.க., - பா.ஜ., நெருக்கம் எதையோ 'சூசகமாக' தெரிவிக்கிறது: கருணாநிதி சந்தேகம்</headline>
<description>
சென்னை: 'அ.தி.மு.க., - பா.ஜ., நெருக்கம் எதையோ  சூசகமாக தெரிவிக்கிறது' என, தி.மு.க., தலைவர் கருணாநிதி கூறியுள்ளார்.அவரது அறிக்கை: மத்திய ரயில்வே அமைச்சர் சுரேஷ் பிரபுவின் ரயில்வே  பட்ஜெட்டையும், மத்திய நிதி அமைச்சர் அருண் ஜெட்லி யின் பொது பட்ஜெட்டையும், எல்லாரையும் முந்தி, ஜெயலலிதா வரவேற்று அறிக்கை கொடுத்துள்ளார். முதல்வரும், நிதி அமைச்சருமான பன்னீர்செல்வம் மத்திய அரசின் ரயில்வே பட்ஜெட் பற்றியோ, பொது பட்ஜெட் பற்றியோ, கருத்து எதுவும் தெரிவிக்காத நிலையில், ஏன் வாயையே  திறக்காத நிலையில், வீட்டிலிருந்து வெளியே வராத முன்னாள் முதல்வர் நீதிமன்றத்தால்,  நான்காண்டு சிறை தண்டனை விதிக்கப்பட்டவர்,  எல்லாரையும் முந்தி,  மத்திய அரசின் பட்ஜெட் அறிக்கைகளை  வரவேற்று அறிக்கை கொடுத்துள்ளார். ஜெயலலிதாவின் பிறந்த நாளுக்கு எல்லோரையும் முந்தி, பிரதமர் மோடி வாழ்த்து தெரிவித்திருப்பதும், மத்திய அரசின் மதவாத ஆதரவு, இந்தி திணிப்பு, சமஸ்கிருதமயமாக்கல் போன்ற பிற்போக்கு நடவடிக்கைகளுக்கு, எந்தவிதமான எதிர்ப்பையும்  அ.தி.மு.க., தெரிவிக்காமல் இருப்பதும் ஏன்? ஜெயலலிதாவின்  வீட்டிற்கு வந்து, அருண் ஜெட்லி பார்த்து பேசுவதும், 'எங்கப்பன்  குதிருக்குள் இல்லை' என்பதை போல, எதையோ, 'சூசகமாக' தெரிவிக்கிறது. இவ்வாறு, கருணாநிதி கூறியுள்ளார்.</description>
</news>
