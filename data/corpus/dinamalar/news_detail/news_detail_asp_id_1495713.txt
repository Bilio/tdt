<news>
<headline>பாம்பு கடித்து 20 நாளில் 28 பேருக்கு சிகிச்சை திறந்தவெளி கழிப்பறையா பெண்களே உஷார்</headline>
<description>
சிவகங்கை: சிவகங்கை மாவட்டத்தில் பாம்பு கடித்து, கடந்த 20 நாட்களில் மட்டும் 28 பேர் சிகிச்சை பெற்றுள்ளனர். திறந்தவெளி கழிப்பறைகளால் பெண்களே அதிகம் பாதிக்கப்பட்டுள்ளனர்.கடந்த ஒரு மாதமாக கோடை வெயில் கொளுத்தி வருகிறது. சாலையோரங்களிலும், வயல் பகுதிகளிலும் கருவேல மரங்களை தவிர, நிழல் தரும் மரங்கள் வெட்டி அழிக்கப்பட்டு விட்டன. இதனால் வெப்பம் அதிகரித்து, கண்மாய், குளங்கள் வறண்டு விட்டன.கோடை வெப்பத்தை தாங்க முடியாமல் கிராமப்புறங்களில் வீடுகளைச் சுற்றி தண்ணீர் புழக்கம் உள்ள இடங்களை தேடி வரும் பாம்புகளிடம், கடந்த மார்ச் 14 முதல் ஏப்., 4 வரை 20 நாட்களில் மட்டும் சிவகங்கை மாவட்டத்தில் 28 பேர் கடிபட்டுள்ளனர்மானாமதுரை, கல்குறிச்சி ஆனந்தவள்ளி,42, முடிகண்டம் அய்யம்மாள், பரமக்குடிகோபால் பட்டினம் பரமேஸ்வரி, பனைகுடி கிருஷ்ணன்,37, சுண்டமங்கலம் சுப்பையா,58, ராஜகம்பீரம் உமாதேவி,35, இளையான்குடி கீரனூர் வள்ளி,55, பெரியகோட்டை லட்சுமி, 52, பழையனூர் கணேசன்,55, புதுப்பட்டி கிஷோர், 2, ஏ.ஆர். உசிலம்பட்டி சந்திரசேகர்,22, பீகார் கூலி தொழிலாளி விஜயகுமார்,25, ஆவரங்காடு முனியாண்டி சாமி, 25, மறவமங்கலம் பூதக்குடி நரசிங்கம், 50, சிவகங்கை காந்தி வீதி பாண்டியராஜ்,20.சிவகங்கை முத்துநகர் செல்வராணி,27, காளையார் கோவில் கிருஷ்ணாநகர் மாலா,37,கல்லல் சிவசங்கர்,19, காரைக்குடி மிய மைக்கேல் துரை,37, மானாமதுரை குவளவேலி சரவணகுமார், 20, கல்லல் கீழப்பூங்குடி சரவணா,26, கீழக்கண்டணி மணி,45, ஆண்டாவூரணி கலா,42, களையார் கோவில் ஆறுமுகம், 42. காளையார் கோவில் மீனாள்,44, சிவகங்கை அண்ணாநகர் முத்து, 48, பெரியகோட்டை வசந்தி, 28, சூராணம் மலையம்மாள்,45. சிவகங்கை அரசு மருத்துவமனையில் சிகிச்சை பெற்ற இவர்களில் 14 பேர் பெண்கள். மீனாள் என்பவர் மட்டும் சிகிச்சை பலனின்றி இறந்துள்ளார். மற்றவர்கள் குணமடைந்து வீடு திரும்பியுள்ளனர். மருத்துவமனை அதிகாரி ஒருவர் கூறுகையில்,"" பாம்புகடிக்கு ஆளானவர்களில் வயல் வேலைக்கும், விறகு பொறுக்கவும் சென்ற பெண்கள் ஒரு சிலரே. பெரும்பாலான பெண்கள் இரவு நேரங்களில் வீடுகளுக்கு அருகே உள்ள திறந்தவெளி கழிப்பிடங்களுக்கு சென்றபோது பாம்பு கடித்துள்ளது. அரசு மருத்துவமனையில் தகுந்த மருந்து,டாக்டர்கள் இருப்பதால் பலர் காப்பாற்றப்பட்டுள்ளனர், '' என்றார். திறந்தவெளி கழிப்பறைகளை பயன்படுத்தக்கூடாது என்பதற்காக, மத்திய அரசு "தூய்மை இந்தியா' திட்டத்தின் கீழ், கழிப்பறை கட்டுவதற்கு ஒரு வீட்டிற்கு ரூ.11 ஆயிரம் வீதம் நிதிஉதவி வழங்கி வருகிறது. இத்திட்டம் சிவகங்கை மாவட்டத்தில் முழுஅளவில் செயல்படுத்தப்படவில்லை. இதனால், பெண்கள் இன்னும் திறந்தவெளியை கழிப்பறைகளாக பயன்படுத்துகின்றனர். மேலும், வீடுகளை சுற்றிலும் சுத்தமாக வைத்துக்கொள்ள வேண்டும். தேவையற்ற பொருட்களை குவித்து வைப்பதால், குளிர்ச்சி தேடி வரும் பாம்புகள் பதுங்குவதற்கு வசதியாகி விடுகிறது. சிவகங்கை மாவட்ட வனத்துறை அதிகாரி (சமூக காடுகள் திட்டம்) ஆனந்த் குமார் கூறுகையில்,"" இம்மாவட்டத்தில் நாகப்பாம்பு, கட்டு விரியன், சட்டி தலை விரியன், போன்ற அதிக விஷமுள்ள பாம்புகளும், காரைப்பாம்பு, பச்சை பாம்பு போன்ற குறைந்த வீரிய விஷமுள்ள பாம்புகளும் உள்ளன. அவை பொதுவாக மனிதர்களிடம் இருந்து விலகி செல்லவே விரும்பும்.பாம்புகள் 50 சதவீதம் சாதாரண பல்லால் மட்டுமே கடிக்கும். விஷப்பல்லை பயன்படுத்தாது. சில நேரங்களில் மட்டுமே கடித்த இடத்தில் விஷத்தை செலுத்தும். இது புரியாமல் கிராம கோயில்களில் பூசாரிகளிடம் தீர்த்தம் வாங்கி குடிப்பது, மந்திரிப்பது, பச்சை மிளகாயை கடித்து தின்பது போன்றவற்றால் குணமாகி விடும் என கருதுகின்றனர். இது முற்றிலும் தவறு.பாம்புக்கடித்தால் ரத்த ஓட்டம், நரம்பு மண்டலம், உடலில் செல்கள், திசுக்கள் ஆகியவற்றில் ஏதாவது ஒரு பாதிப்பு ஏற்பட்டு உயிர்பலி நிகழும். எனவே பாம்பு கடித்து விட்டால் தாமதமின்றி சிகிச்சை பெற வேண்டும்,'' என்றார்.</description>
</news>
