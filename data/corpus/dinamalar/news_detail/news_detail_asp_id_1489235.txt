<news>
<headline>மாசை தடுக்க குதிரை வாகனத்தில் புறப்பட்ட சிவகங்கை சகோதரர்கள்</headline>
<description>
சிவகங்கை: சிவகங்கை பகுதியைச் சேர்ந்த சகோதரர்கள், காற்று மாசை தடுக்கும் வகையில் குதிரை வாகனத்தில் சென்று, தங்களுடைய அன்றாட பணிகளை செய்கின்றனர்.சிவகங்கை அருகே, குமாரப்பட்டியைச் சேர்ந்த சகோதரர்கள் சுப்ரமணியன், 33, மாயழகு, 27. இவர்கள், இமாசல பிரதேசத்தில் கால்நடைகளுக்கு மூலிகை மருந்து தயாரிக்கும் தொழிற்சாலை நடத்துகின்றனர். அவற்றை தமிழகத்தில் விற்பனை செய்வதால் பெரும்பாலும் சொந்த ஊரிலேயே இருக்கின்றனர். வாகன பயன்பாடு குறைவால், இமாசல பிரதேசத்தில் காற்று மாசு குறைவாக உள்ளது.ஆனால், தமிழகத்தில் காற்று மாசு அதிகமாக இருப்பதை அறிந்த இவர்கள் அதை தடுக்கும் வகையில், குதிரை வாகனத்தை பயன்படுத்துகின்றனர். இதற்காக, அவர்கள் மைசூருவில், 3.5 லட்சம் ரூபாய்க்கு குதிரையும், 50 ஆயிரம் ரூபாய்க்கு வண்டியும் வாங்கினர். அனைத்து பணிகளுக்கும் குதிரை வண்டியையே பயன்படுத்துகின்றனர். மேலும் காற்று மாசு குறித்தும் மக்களிடமும் விழிப்புணர்வு ஏற்படுத்துகின்றனர்.மாயழகு கூறியதாவது:எங்களிடம் கார், இருசக்கர வாகனங்கள் உள்ளன. அவற்றை பயன்படுத்தும் போது காற்று மாசு ஏற்படுகிறது. மேலும் குதிரை பயன்பாடு குறைந்ததால், அந்த இனமே அழிந்து வருகிறது. அதை தடுக்கும் வகையில் குதிரை வாகனத்தை பயன்படுத்துகிறோம். நீண்ட துாரத்திற்கு செல்லும் போது மட்டும் காரில் செல்வோம். 50 கி.மீ., வரை குதிரை வாகனத்தை பயன்படுத்துகிறோம்.இவ்வாறு அவர் கூறினார்.</description>
</news>
