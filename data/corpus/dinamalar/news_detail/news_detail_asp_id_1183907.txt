<news>
<headline>இலக்கியத்துக்கு வேண்டாமே இடஒதுக்கீடு! புதிய பார்வையுடன் பூமணி</headline>
<description>
நவீன படைப்பிலக்கிய தளத்தில், மிக முக்கியமான எழுத்தாளர் பூமணி. துாத்துக்குடி மாவட்டம், ஆண்டிப்பட்டி இவரது சொந்த ஊர். இயற்பெயர் பூ.மாணிக்கவாசகம். அரசு துறையில் அதிகாரியாக இருந்து ஓய்வு பெற்றுள்ள இவர், 40 ஆண்டுகளாக எழுதிவருகிறார். இதுவரை, ஆறு நாவல்கள், 100க்கும் மேற்பட்ட சிறுகதைகளை எழுதியுள்ளார். 'கருவேலம் பூக்கள்' என்ற திரைப்படத்தையும் இயக்கியுள்ளார். இவர் எழுதிய 'அஞ்ஞாடி' நாவலுக்கு, நடப்பாண்டுக்கான, 'சாகித்ய அகாடமி' விருது வழங்கப்பட்டுள்ளது.  அவர், கோவையில் 'தினமலருக்கு' அளித்த பேட்டி:* அஞ்ஞாடி  நாவலின் பின்னணி என்ன?அஞ்ஞாடி என்றால், வரலாற்றின் குறுக்கு வெட்டுத் தோற்றம் என்று அர்த்தம். கிராமப்புறங்களில், 'அம்மாடியோவ்' என, ஆச்சரியப்படும் அர்த்தமும் உள்ளது. இது, 200 ஆண்டுகளின் சமூக வரலாறு. தென்மாவட்டங்களில் பல்வேறு காலகட்டங்களில் நடந்த ஜாதி கலவரங்கள், வன்முறைகள் குறித்து, 150 கிராமங்களில் மேற்கொண்ட கள ஆய்வு தான் இந்நாவல். இதற்காக, 10 ஆண்டுகள் உழைத்திருக்கிறேன்.* அரசு அதிகாரியாக இருந்து கொண்டு, எப்படி இலக்கியம் படைக்க முடிந்தது?பணியையும், எழுத்தையும் ஒன்றாக குழப்பிக்கொள்வதில்லை. பணி நேரம் போக, மீதி நேரம் எல்லாம் இலக்கியம் தான். எனக்கு கூட்டுறவுத்துறையில் வேலை கிடைத்தவுடன், ஆண்டிபட்டியில் தான் வேலை செய்தேன். பின், பணி மாறுதல் காரணமாக, சென்னையில், 28 ஆண்டுகள் இருந்தேன். 'சர்வீஸ்' முடிந்ததும், என் சொந்த ஊருக்கே வந்து விட்டேன். இங்கு வந்த பிறகுதான், 'அஞ்ஞாடி' நாவல் எழுதினேன்.* நீங்கள் எழுத துவங்கிய நாட்களில், உங்களை பாதித்த எழுத்தாளர் யார்?என்னை பாதித்த எழுத்தாளர்கள் நிறைய பேர் இருக்கிறார்கள். வியாசர், வால்மீகி, இளங்கோவடிகள், சங்கப்புலவர்கள் என, அனைவரையும் சொல்லலாம். நம் மரபு இலக்கியங்களையும், பக்தி இலக்கியங்களையும் ஒன்று விடாமல் தேடித்தேடி படித்து இருக்கிறேன். அது தான், என் எழுத்துக்கு மூலமும், ஆழமும் தருகிறது.* நீங்கள் எழுதத் துவங்கிய காலத்தில், ஜெயகாந்தன் உச்சத்தில் இருந்தார். அவரது எழுத்துக்கள் உங்களை பாதிக்கவில்லையா ?நான் அவரது நாவல், சிறுகதைகள், எல்லாவற்றையும் படித்து இருக்கிறேன். அவரது ஒரு சில நாவல்களை தவிர, வேறு எதுவும்  என்னை கவரவில்லை. அவர் எழுத்து வெறும், தர்க்க உரையாடலாகவே (லாஜிக்கல் கான்வர்சேஷன்) உள்ளது. ஒரு நுட்பமான படைப்பாளியாக என்னை அவர் கவரவில்லை. புதுமைப்பித்தன், கு.பா.ரா., மவுனி, சுந்தரராமசாமி படைப்புகளை போல, அகவெளியை திறந்து விடும் எழுத்தை ஜெயகாந்தன் எழுதவில்லை.* தமிழில், 'தலித் இலக்கியம்' குறித்து பேசப்படாத காலத்தில், தலித் இலக்கிய நாவலை எழுதி இருக்கிறீர்கள். அதைப் பற்றி, சொல்லுங்களேன்...நான் 'பிறகு' என்ற நாவலை எழுதி, ஒன்பது ஆண்டுகளுக்கு பின், 'தலித்' என்ற சொல் தமிழுக்குள் வருகிறது. எனக்கு 'தலித்' என்ற சொல் மீதும், 'தலித் இலக்கியம்' என்ற வகைப்பாடு மீதும் உடன்பாடு இல்லை. இப்படி ஒரு வகையை பிரிப்பதால், இலக்கியத்துக்கும், மக்களுக்கும் நன்மை ஏற்பட போவதில்லை. ஒவ்வொரு ஜாதிக்கும், இலக்கிய வகை பிரித்து கொண்டால், இலக்கியம் இலக்கியமாக இருக்காது. அது தமிழுக்கு செய்யும் துரோகம். இலக்கியத்துக்கு வேண்டாம் இட ஒதுக்கீடு.* 'மாதொரு பாகன்' நாவல் பற்றி உங்கள் கருத்து என்ன?அவர், இந்நாவலை எழுதிய காலத்தில் எனக்கு ஒரு பிரதி அனுப்பி இருந்தார். நான் அதை படித்துவிட்டு, 'சரி இல்லை' என்று தான் சொன்னேன். அது ஒரு பிரச்னைக்குரிய நாவல் அல்ல. தடை செய்ய சொல்லும் அளவு அதில் ஒன்றுமில்லை. எழுத்தாளர்களின் கழுத்தை நெரிக்கக் கூடாது. அது படைப்பு சுதந்திரத்துக்கு எதிரானது.* திரைப்பட இயக்குனராக இருந்த அனுபவம் பற்றி...உலகத்தரமான படங்களை பார்த்த அனுபவம் எனக்கு உண்டு. அந்த மாதிரி தமிழிலும் படம் எடுக்க வேண்டும் என்று ஆசை. 'கருவேலம் பூக்கள்' என்று ஒரு படத்தை இயக்கினேன். அதற்கு, தேசிய திரைப்பட வளர்ச்சி துறை நிதி உதவி அளித்தது. தொடந்து சினிமா துறையில் இருக்க எனக்கு பிடிக்கவில்லை.* காவல் கோட்டம், கொற்கை, அஞ்ஞாடி இவை மூன்றும், ஆயிரம் பக்கங்கள் கொண்ட பெரிய நாவல்கள். மூன்றும் சாகித்ய அகாடமி விருது பெற்றுள்ளன. இந்த ஒற்றுமை பற்றி... ?விஷ்ணுபுரம், தாண்டவபுரம், காத்தவராயன் போன்ற நாவல்களும் பெரிய நாவல்கள். அந்நாவல்களுக்கும் பரிசு கொடுத்து இருக்கலாம். 'காவல் கோட்டம்' நல்ல நாவல். குதிரை பாய்ச்சலில், நல்ல மொழி நடையில் எழுதி இருக்கிறார். அவர் இன்னும் நல்ல நாவல்களை எழுதுவார். ஜே.டி.குரூஸ், 'கொற்கை' நாவலை நான் இன்னும் படிக்கவில்லை. ஆனால், அவரது, 'ஆழிசூழ் உலகு' படித்தேன். அது நல்ல நாவல். அதற்குதான் விருது கொடுத்து இருக்க வேண்டும். அடுத்த நாவல் எதை பற்றி எழுதப்போகிறீர்கள்?மகாபாரதத்தில் இருந்து  ஆண்டாள் வரை, பெண்களை மையமாக வைத்து ஒரு இன்னொரு பெரிய நாவலை எழுதி வருகிறேன். பாதி முடிந்து விட்டது. விரைவில் வெளிவந்து விடும். இதற்காக, பல மொழிகளில் எழுதப்பட்ட மகாபாரத கதைகளையும் படித்து குறிப்பு எடுத்து இருக்கிறேன்.* மகாபாரதத்தை மையமாக வைத்து, ஜெயமோகன் பல ஆயிரம் பக்கங்களில் ஒரு நாவலை எழுதி வருகிறாரே?ஆமாம். முதல் பாகத்தை படித்து விட்டேன். இரண்டாம் பாகம், வாங்கி வைத்து இருக்கிறேன். நல்ல வீச்சோடு சிறப்பாக எழுதி இருக்கிறார். மகாபாரதத்துக்கு ஒரு மறு வடிவம் கொடுக்க வேண்டும் என்ற அவரது  எண்ணம், வெற்றி பெறும்.* உங்கள் கதைகள் முழுவதும், கிராமத்து மனிதர்களே அதிகம் நிறைந்து இருக்க காரணம் என்ன?என் வாழ்க்கை முழுவதும் கிராமம் சார்ந்தது. பணி நிமித்தமாக நகரத்தில் வாழ்ந்தாலும், கிராமத்து அனுபவங்களும்,  நினைவுகளும் தான் என் மனம் முழுவதும் நிறைந்து கிடக்கும்.  நான் சிறுவயதில் இருந்தே ஏராளமான  கதைகள் சொல்ல கேட்டு இருக்கிறேன். அந்த வினோதமான கதைகள் தான், என்னை கதை எழுத துாண்டியது.</description>
</news>
