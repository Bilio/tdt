<news>
<headline>சரிநிகர் சமானமாக வாழ்வோமா இந்த நாட்டிலே!</headline>
<description>
மார்ச் 8ம் தேதி மகளிர் தினம். அது மகளிர் கொண்டாட வேண்டிய தினம் அல்ல; மகளிரைப் பற்றி அனைவரும் சிந்திக்க வேண்டிய தினம்.மகளிர் தினம் வந்தாலும் சரி, பாரதியார் தினம் வந்தாலும் சரி, மறக்காமல் அனைவரும் உச்சரிக்கும் ஒரு வாசகம், 'சரிநிகர் சமானமாக வாழ்வோமிந்த நாட்டிலே!'சரி நிகர்தானா? ஆணும், பெண்ணும் சரி நிகர்தானா? அல்லது பாரதியார் அழுத்தம் கொடுக்க நினைத்தது, அதற்கு அடுத்த வார்த்தையான 'வாழ்வோமிந்த' என்பதா?ஆண், பெண் இருவருக்குமே வெவ்வேறு தேவைகள், வெவ்வேறு திறமைகள், வெவ்வேறு நோக்கங்கள். இப்படி இருக்க எந்த விதத்தில் ஆணும் பெண்ணும் சமம்?அப்படியென்றால் பாரதியார், இதை கவனிக்காமலா அந்த வாசகத்தை உச்சரித்திருப்பார்?அவர் சொன்னது சரியான வாசகம் தான். நாம் தான் நம் தேவைக்கு ஏற்ப பாதி வார்த்தைகளை மட்டும் கையாள்கிறோம்.'ஆணுக்கு பெண்ணிங்கே சரிநிகர் சமானமாக வாழ்வோமிந்த நாட்டிலே' என்பதன் பொருள் ஆணைப் போலவே, பெண் அவனை 'இமிடேட்' செய்தபடி, ஆண் எதை உயர்வு என நினைக்கிறானோ அதையே அடைய இவளும் முயற்சித்தபடி, அவன் கைகாட்டும் உயரமே மனிதருக்கான உயரம் என, இவளும் அதையே நோக்கமாகக் கொண்டு, பொதுவெளியில் பொதுப் பணியில் ஈடுபட்டபடி... இவ்வாறு அவர் சொல்லவே இல்லை.ஒரு ஆணுக்கு இந்த பூமியின் வளங்களை எப்படி எடுத்து பயன்படுத்தும் உரிமை உள்ளதோ அதே உரிமை பெண்ணுக்கும் உண்டு என்கிறார், பாரதியார். தனக்கு எது நோக்கம் என, அவனைப் போலவே இவளும் முடிவு செய்து, அதை நோக்கி நகரும் உரிமை உண்டு அவளுக்கு, என்கிறார்.நாம்தான் 'ஆண்களோடு பெண்களூம் சரிநிகர் சமானமாக' என்பதை மட்டும் எடுத்துக் கொண்டு, அதையும் சரியாகப் பொருள் கொள்ளாமல் திண்டாடுகிறோம். 'நான் வீட்ல சும்மாதானுங்க இருக்கேன். ஹவுஸ் ஒய்ப்தானுங்க. வேலைக்கெல்லாம் போகலைங்க' கவனித்திருக்கிறீர்களா? எந்த வேலைக்கு பண மதிப்பு இல்லையோ அந்த இடத்தில் எல்லாம், மரியாதை கிடைப்பதே இல்லை.பிள்ளைக்குச் செய்ய தாய் காசு வாங்குவாளா எனும் உங்கள் கேள்வி என்னிடமும் உள்ளது. வாங்க மாட்டாள். ஆனால், வாங்க மாட்டாள் என்பதாலேயே அது மரியாதையற்றது, இலவசம் எனும் பொருள் அல்ல.'என் பிள்ளைக்கு நான் செய்கிறேன். உனக்கும் அது பிள்ளை தான் என நீ நினைத்தால் நீயும் செய். அல்லது நானே முழு பொறுப்பேற்றிருந்தால் என் மற்ற கடமைகளில் நீ பங்கு கொள்' என, அவள் கேட்க ஆரம்பித்திருக்கிறாள்.பிறப்புச் சான்றிதழ் வாங்குவது, பெயர் மாற்றம் செய்வது போன்ற சின்னச் சின்ன வேலைகளுக்கு, சிலர் மிகப் பெரிய வழக்கறிஞர்களை நாடுவர். அந்த வழக்கறிஞரோ, இந்த வேலையைச் செய்து தரும் நேரத்தில், தன் மற்ற பெரிய வழக்குகளைப் பார்த்திருந்தால், ஆகும் தொகையையே இதற்கும் வசூலிப்பார், அல்லவா?தேவைதான் என்ன? அதைப் போலவே, மனைவி, எம்.பி.ஏ., படித்திருக்க வேண்டும். நல்ல சம்பாத்தியம் வேண்டும். தன் பிள்ளைகளைப் பெற்று, தன் பெற்றோரைக் கவனித்து, தன்னையும் கவனிக்க வேண்டும் என, ஒரு ஆண் நினைப்பானே ஆயின், எம்.பி.ஏ., படித்து வேலைக்கும் போய் சம்பாதித்து, தன் பிள்ளையையும் பார்க்க முடிந்ததால், தன்னிறைவை எட்டிய பின், பெண்ணுக்கு ஆணின் தேவைதான் என்ன?இவற்றை உடைத்துப் பேசினால் காதல், அன்பு, பாசம் போன்றவற்றைக் கொச்சைப்படுத்துவதாக தோன்றும். அதனால் மனம் பதறவே செய்யும். சில சமயங்களில், சீழ் அகற்ற அறுவை சிகிச்சை தேவைதானே?இங்கே குறையுள்ளவன் ஆண் அல்ல. சமூகம். அதன் புரையோடிப் போன அநியாய நியாயங்கள்.ஒரு வழக்கறிஞரை, மருத்துவரை, இன்ஜினியரை மதிக்கும் நாம், வீட்டில் வேலை செய்யும் பெண்ணை, இவர்களுக்குச் சமமாக மதிப்பதில்லை என்பதாலேயே, இவளும் வழக்கறிஞராக மருத்துவராக, இன்ஜினியராக விரும்புகிறாள். திறமை இருப்பதால் வழக்கறிஞராக ஆனவர் இருக்கட்டும். மறைமுக வலுக்கட்டாயப்படுத்தி, இப்படி அந்தஸ்து பெறும் பெண்கள், ஆண்களைப் போல தன் அலுவலகத்தை மட்டும் கவனித்தல் போதாது. வீட்டையும் கவனித்து, அலுவலகத்தையும் கவனித்து... அதன் பின் அவள் தன் துறையில் வெற்றி பெற்றால், 'ஆண்களோடு சரி நிகர் சமானமாக' அவள் வென்றதாகக் கொண்டாடுகிறோம்.பெண்ணின் திறன் குறைவு என்பதாலா அவள் வெற்றி தள்ளிப் போகிறது?இவளின் இந்த சின்னச் சின்ன கோபங்கள் எல்லாம், அடிமன ஆழத்தில் படிந்து, பார்க்கும் இடங்களில் எல்லாம் ஆண்களை குறை சொல்லியும், வெறுத்தும், புலம்பியும் இப்படியாக இருந்தாள்.'என் வழி' இன்றைய பெண் அதையும் செய்வதில்லை. இயற்கையோடு இணைந்தே இருக்கும் அவள், இயற்கையோடு இணைந்தே ஒரு முடிவை எடுக்க ஆரம்பித்திருக்கிறாள். ஆண் குறித்து புலம்பல் இல்லை; வெறுத்தல் இல்லை. 'என் வழி' என, நகர்ந்து விடுகிறாள்.இது சரியா, தவறா என்பது எதிர்காலத்தில் தான் தெரியும். ஆணை அவள் எதிர்த்துப் பேசும் வரையில் தான், அவனுக்கான இடம் அவளிடத்தில். எப்போது ஒரு பெண், ஆணைப் பற்றிப் பேசுவதை குறைத்துக் கொள்கிறாளோ, நிறுத்துகிறாளோ அப்போது முதல் அவள் வேறாகிப் போய் விட்டாள் என்பதே பொருள்.இந்தப் பூமியின் வளங்களில் எது அவளுக்குத் தேவை என, அவளே முடிவு செய்யட்டும். ஆணுக்கு இருக்கும் உரிமையைப் போலவே, இந்தப் பூமியின் வளங்களை அவளும் அனுபவிக்கட்டும்.'ஆணுக்கு பெண்ணிங்கே சரிநிகர் சமானமாக 'இந்த நாட்டிலே?'- ஹன்ஸா-வழக்கறிஞர்legally.hansa68@gmail.com</description>
</news>
