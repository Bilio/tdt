<news>
<headline>ஜனாதிபதி மீது காங்., கடுப்பு</headline>
<description>
ஜனாதிபதி பிரணாப் முகர்ஜி, சமீபத்தில் ஒரு புத்தகம் எழுதி வெளியிட்டார். 'தன் வாழ்க்கையின் குழப்பமான நாட்கள்' என, தலைப்பிடப்பட்ட அந்த புத்தகத்தில், இந்திரா, சஞ்சய் மற்றும் ராஜிவ் போன்றோருடன்  தனக்கு ஏற்பட்ட அனுபவங்களைக் குறிப்பிட்டிருந்தார். சில சர்ச்சைக்குரிய சம்பவங்களை, பிரணாப் முகர்ஜி தன் புத்தகத்தில் எழுதியிருந்தார்; இது காங்கிரஸ் தலைவர்களுக்குப் பிடிக்கவில்லை. 'எதற்கு தேவையில்லாமல் இப்புத்தகத்தை எழுதினார் பிரணாப் தாதா? ஜனாதிபதி பதவியில் இருந்து ஓய்வு பெற்ற பின் எழுதியிருக்கலாமே?' என்கின்றனர் சீனியர் தலைவர்கள். ஜனாதிபதியான பின் பிரணாப் எழுதிய முதல் புத்தகம் எவ்வித பிரச்னையையும் கிளப்பவில்லை; ஆனால், இரண்டாவது புத்தகம் காங்கிரசுக்கு கோபத்தை ஏற்படுத்தியுள்ளது. பிரணாப் முகர்ஜியின் செயலரும், ஒரு புத்தகம் எழுதியுள்ளார். விரைவில், ராஷ்டிரபதி பவனில் உள்ள வேறு சில அதிகாரிகளும், புத்தகம் எழுத உள்ளனராம். 'ராஷ்டிரபதி பவனா? புத்தக நிலையமா?' என, கேள்வி எழுப்புகின்றனர் அரசியல்வாதிகளும், அதிகாரிகளும்.தமிழக கவர்னர் மாற்றம்? 'மத்திய அமைச்சரவையில் மாற்றங்கள் ஏற்படும்' என, சில மாதங்களாகவே டில்லியில் பேச்சு அடிபடுகிறது. வயதான சில அமைச்சர்களை மாற்ற, பிரதமர் மோடி முடிவெடுத்துள்ளார் என, சொல்லப்படுகிறது. இவர்களோடு, தங்கள் வேலைகளை சரிவர செய்யாத சில அமைச்சர்களும் மாற்றப்படுவராம். இப்படி, அமைச்சர் பதவிகளை இழப்பவர்களை சரி செய்ய, அவர்களுக்கு கவர்னர் பதவி வழங்கப்படும் எனவும் சொல்லப்படுகிறது. தற்போது, தமிழக கவர்னராக உள்ள ரோசய்யா, ஆந்திராவைச் சேர்ந்தவர். காங்கிரஸ் அரசால் இவர் நியமிக்கப்பட்டாலும், மோடி பிரதமராக ஆன பின், இவர் மாற்றப்படவில்லை. 'ரோசய்யாவை மாற்ற வேண்டாம்' என, தமிழக முதல்வர் விருப்பப்பட்டதால், ரோசய்யா தப்பித்தார். தமிழக சட்டசபை தேர்தலுக்குப் பின் ரோசய்யா மாற்றப்படலாம் என, டில்லி பா.ஜ., வட்டாரங்கள் தெரிவிக்கின்றன. இவருக்கு பதிலாக யார் வருவார்? ஆந்திராவைச் சேர்ந்த ஒருவரே, தமிழக கவர்னராக நியமிக்கப்படுவார் என்கின்றனர். தற்போது, மத்திய அமைச்சராக உள்ள ஆந்திராவைச் சேர்ந்த அந்த மூத்த அரசியல்வாதி தான், அடுத்த தமிழக கவர்னர் என, சுட்டிக் காட்டுகின்றனர். பிரதமர் மோடி, 70 வயதிற்கு மேலானவர்களை அமைச்சராக வைத்துக் கொள்வதில்லை; ஆனால், இந்த ஆந்திர அரசியல்வாதி, இன்னும் அந்த வயதை எட்டவில்லை. அப்படியிருக்க ஏன் இந்த மாற்றம்? அந்த அமைச்சருக்கு உடல் நிலை சரியில்லை. இந்நிலையில், 3 துறைகளை அவரால் சமாளிக்க முடியவில்லை. அவருக்கு ஓய்வு தேவை என, அமைச்சருடைய குடும்பமும் கருதுகிறது. ஆனால், அமைச்சருக்கோ துணை ஜனாதிபதியாக வேண்டும் என ஆசையாம். 'கவர்னர் பதவியில் உட்கார்ந்து விட்டால், பின் துணை ஜனாதிபதியாகி விடலாம்' என நினைக்கிறாராம் அந்த அமைச்சர். இவரோடு வேறு சில அமைச்சர்களும் கவர்னர் ஆகலாம் என சொல்லப்படுகிறது. உத்தரப் பிரதேசத்தைச் சேர்ந்த ஒரு அமைச்சரும், 70 வயதைத் தாண்டிய இன்னொரு பெண் அமைச்சருக்கும் கவர்னர் பதவி காத்திருக்கிறதாம். அமைச்சர்களின் பரிதாப நிலை! தான் சரி என நினைப்பதை, நிறைவேற்றுபவர் பிரதமர் மோடி. யார் என்ன சொன்னாலும், அதைப் பற்றி கவலைப்பட மாட்டார். சமீபத்தில், அதிரடியாக பல ஐ.ஏ.எஸ்., அதிகாரிகளை மாற்றினார். மத்திய அமைச்சர்களும், மோடி என்ன சொல்கிறாரோ, அதன்படிதான் நடக்க வேண்டும். அமைச்சர்களின் அந்தரங்க செயலர்கள் நியமனம் முதல், அனைத்து விஷயங்களுக்கும், பிரதமர் மோடியின் அனுமதி தேவை. இதனால், சமீபத்தில் ஒரு மத்திய அமைச்சருக்கு பெரும் பிரச்னை ஏற்பட்டது. அந்த அமைச்சர் அமெரிக்காவிற்கு செல்ல வேண்டும்; அது அவருடைய துறை சம்பந்தப்பட்ட பயணம். தானும், தன் அதிகாரிகளும் செல்ல, பிரதமரிடம் அனுமதி கோரி பைலை அனுப்பி வைத்தார். இப்பயணம் மோடியின் அறிவுரையின்படி மேற்கொள்வதால், 'அனுமதிக்கு எந்த பிரச்னையும் வராது' என நினைத்து, விமான டிக்கெட், தங்குவதற்கான ஏற்பாடு மற்றும் விசா உள்ளிட்ட அனைத்து ஏற்பாடுகளையும் செய்தது அமைச்சரின் அலுவலகம். அமைச்சரும், தன் பயணத்திற்கு தேவையான உடைகளுடன் தயாராக இருந்தார். அமெரிக்கா கிளம்ப ஒரே நாள்தான் பாக்கி. பிரதமர் அலுவலகத்திலிருந்து அனுமதி வரவேயில்லை. மோடியிடம் இதைப் பற்றி கேட்கவும் பயம். என்ன செய்வது என புரியவில்லை. 'இனிமேல் எங்கே அனுமதி வரப்போகிறது' என நினைத்து, 'நம் பயணம் அவ்வளவு தான்… டிக்கெட் உட்பட அனைத்தையும் கேன்சல் செய்து விட்டு, வேலையைப் பாருங்கள்' என சொல்லி விட்டார் அமைச்சர். 'வெளிநாட்டு பயணம் அவுட் ஆனதே' என வெறுப்புடன் ரத்து செய்வதற்கான வேலைகளை ஆரம்பிக்கும் போது, 'வெளிநாடு செல்ல உங்களுக்கு அனுமதி அளித்து விட்டார்' என, பிரதமர் அலுவலகத்திலிருந்து போன் -வந்தது. அப்பாடா என பெருமூச்சு விட்டார் அந்த அமைச்சர். இப்படி கடைசி நாள் வரை காத்திருப்பது, இந்த அமைச்சருக்கு மட்டுமல்ல, மற்ற அமைச்சர்கள் கதியும் இதுதானாம்!</description>
</news>
