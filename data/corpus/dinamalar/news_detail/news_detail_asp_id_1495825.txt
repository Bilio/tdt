<news>
<headline>மானிய விலை  உணவு தானியங்கள் குஜராத்தில் அறிமுகம்</headline>
<description>
ஆமதாபாத்: 'மா அன்னபூர்ணா திட்டம்' என்ற பெயரில், ரேஷனில் மானிய விலையில் உணவு தானியங்கள் வழங்கும் திட்டத்தை, குஜராத் முதல்வர் ஆனந்தி பென் படேல், நேற்று துவக்கி வைத்தார்.குஜராத்தில், முதல்வர் ஆனந்தி பென் படேல் தலைமையிலான, பா.ஜ., அரசு உள்ளது. தேசிய உணவு பாதுகாப்பு சட்டத்தின்படி, ஏழை, எளிய மக்களுக்கு, மானிய விலையில், உணவு தானியங்கள் வழங்கப்படுகின்றன.இந்த திட்டத்தை, 'மா அன்னபூர்ணா திட்டம்' என்ற பெயரில், நேற்று துவக்கிவைத்து, ஆனந்தி பென் பேசியதாவது: இந்த திட்டத்தின்கீழ், 3.82 கோடி மக்களுக்கு, அரிசி ஒரு கிலோ, மூன்று ரூபாய்க்கும், கோதுமை ஒரு கிலோ, இரண்டு ரூபாய்க்கும் வழங்கப்படும். ஒருவருக்கு, 35 கிலோ வரை இந்த உணவு தானியங்கள், மானிய விலையில் அளிக்கப்படும். வசதி, வாய்ப்பு உள்ளவர்கள், தாமாகவே முன்வந்து, இந்த உணவு தானியங்கள் தேவையில்லை என, விட்டுக் கொடுக்க வேண்டும். இவ்வாறு அவர் பேசினார்.</description>
</news>
