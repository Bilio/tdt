<news>
<headline>தமிழக பா.ஜ., மீது பிரதமரின் கரிசனம்!</headline>
<description>
தமிழகத்தில் பா.ஜ., கட்சிக்கு சொல்லிக் கொள்ளும் அளவிற்கு, பெரிய அளவில் ஓட்டு வங்கி கிடையாது. இருப்பினும், கூட்டணி பலத்தால், 2014 லோக்சபா தேர்தலில், பொன்.ராதாகிருஷ்ணன் எம்.பி.,யாக வெற்றி பெற்று, தற்போது இணை அமைச்சராக உள்ளார். தமிழக பா.ஜ.,வின் மற்ற சீனியர் தலைவர்களை, மேலிடம் கண்டு கொள்ளவில்லை. தங்களுக்கு ஏதாவது பதவி கிடைக்கும் என எதிர்பார்த்து, ஏமாந்தது தான் மிச்சம்; எதுவுமே கிடைக்கவில்லை.இந்நிலையில், திடீரென தமிழக பா.ஜ., முன்னாள் தலைவர் சி.பி.ராதாகிருஷ்ணன், கொச்சியில் உள்ள,  'காயர் போர்டு'க்கு  தலைவராக நியமிக்கப்பட்டுள்ளார். இப்பதவி, மத்திய இணை அமைச்சர் அந்தஸ்துக்கு சமமானது. இதே போல, பா.ஜ.,வின் மற்றொரு தலைவரான எச்.ராஜாவிற்கும் பதவி வழங்கப்பட்டுள்ளது. பிரதமர், தமிழகத்தில் பொதுக் கூட்டங்களில் பேசும் போது, மோடியின் பேச்சை தமிழில் மொழிபெயர்ப்பவர் ராஜா. இவர், ரயில்வே கமிட்டியின் தலைவராக நியமனம் செய்யப்பட்டுள்ளார். இந்த கமிட்டி, 'ரயிலில் பயணம் செய்பவர்களுக்கு என்ன வசதிகள் செய்து கொடுக்க வேண்டும்; தற்போதுள்ள வசதிகள் போதுமானதா... அதில் என்ன குறைகள் உள்ளன' என, ரயில்வே அமைச்சகத்திற்கு பரிந்துரை செய்யும்.இதுவரை கண்டுகொள்ளாமல் இருந்த தமிழக தலைவர்களின் மீது, டில்லி மேலிடம், திடீர் கரிசனம் காட்டுவது ஏன்? எல்லாம் தமிழக சட்டசபை தேர்தல் தான். தேர்தல் அறிவிப்பு வரும் முன் நியமனம் செய்தால் தான், தேர்தல் ஆணையத்தின் விதிகளில் இருந்து தப்பிக்க முடியும். மேலும், இந்த பதவிகள், அமைச்சர்கள் அந்தஸ்துக்கு சமமானது என்பதால், பா.ஜ., தலைவர்கள் மகிழ்ச்சியோடு தேர்தல் வேலை பார்ப்பர் என்று மேலிடம் நம்புகிறது. அதைத் தவிர, இந்த திடீர் பாசத்திற்கு வேறு காரணம் இல்லை என்கின்றனர் பா.ஜ., தலைவர்கள்.பிரச்னைக்குரியவருக்கு பிரச்னை!</description>
</news>
