<news>
<headline>பீகார் தேர்தல்: மோடிக்கும் மற்றவர்களுக்கும் இடையிலானதா?</headline>
<description>
பீகாரில் தற்போது ஐக்கிய ஜனதா தளம் கட்சியை சேர்ந்த நிதிஷ்குமார் தலைமையிலான ஆட்சி நடக்கிறது. இங்கு விரைவில் சட்டசபை தேர்தல் நடக்கவுள்ளது. இதற்கு முன் பீகாரில் எதிரும் புதிருமாக விளங்கிய ஐ.ஜ.த., ஆர்.ஜே.டி., , காங்., ஆகியவை ஓரணியில் இணைந்துள்ளன. இவர்கள் சமீபத்தில் நடந்த தேர்தல் பிரச்சாரத்தில் மோடி மீது மட்டுமே குற்றச்சாட்டுகளை அடுக்கி வருகின்றன. மோடியும் இவர்களுக்கு சரியான பதிலடி கொடுத்து வருகிறார். இதை மையமாக வைத்து "பீகார் தேர்தல் மோடிக்கும் மற்றவர்களுக்கும் இடையிலான போட்டியா' என்ற தலைப்பில் என்.டி.டி.வி., விவாதம் நடத்தியது.ரிதி ரஷ்தான் (தொகுப்பாளர்) : தேர்தல் பிரசாரத்தில் நிதிஷ் - லாலு - சோனியா ஆகிய அனைவரும் மோடியை பற்றி மட்டும் தாக்கி வருகின்றனர். இதனால் இந்த தேர்தல் "மோடிக்கும் மற்றவர்களுக்குமான தேர்தலாக' மாறியுள்ளதா?. முதல்வர் வேட்பாளரை பா.ஜ., அறவிக்காதது ஏன்? மாநிலத்தில் நிலவும் பல பிரச்னைகளை மறைப்பதற்காக எதிர்க்கட்சிகள் மோடியை விமர்சிக்கின்றனவா?பாரத் பூஷன் ( மூத்த பத்திரிகையாளர்) : பா.ஜ., இந்த தேர்தலில் முதல்வர் வேட்பாளரை இன்னும் அறிவிக்கவில்லை. அவர்கள் சி.பி.தாகூர், சத்ருகன் சின்ஹா அல்லது சுஷில் மோடி என யாரை முதல்வர் வேட்பாளராக அறிவிக்கப் போகிறார்கள்?. அப்படி அறிவித்தால் தான் அவர்களது செயல்பாடுகளைப் பற்றி பேச முடியும். மோடி அவரைத் தான் முன்னிறுத்துகிறார். பின் அவரது ஆட்சியின் செயல்பாடுகளைத் தானே பேச முடியும். மோடிக்கும் பீகாருக்கும் என்ன சம்பந்தம் உள்ளது. வளர்ச்சி என்பது பா.ஜ., தொடர்ந்து கூறி வரும் மாயை வார்த்தை. வளர்ச்சி என்பதை பற்றி அனைத்து கட்சியினரும் தான் பேசுகின்றனர். அதே போல அனைத்து கட்சிகளுமே சாதி அரசியலை நடத்துகின்றன.நரசிம்ம ராவ் (பா.ஜ., செய்தி தொடர்பாளர்) : நிதிஷ்குமார் அவரது ஆட்சியில் செய்த சாதனைகளை பேசட்டும். நாங்கள் (பா.ஜ.,), அவரோடு (ஐ.ஜ.த., ) 25 ஆண்டுகள் கூட்டணியில் இருந்தோம். நிதிஷ்குமார் தனது தேர்தல் வாக்குறுதிகளில் எவ்வளவு நிறைவேற்றி இருக்கிறார் என்பதை மக்களிடம் சொல்லட்டும். அல்லது 2.15 லட்சம் கோடி நிதி அறிவிப்பை பற்றி சொல்லட்டும். மாநிலத்தை திவாலான நிலையில் வைத்துக் கொண்டு வாய்ஜாலம் காட்டிக் கொண்டிருக்கிறார். பிரசாரத்தில் பேசிய சோனியா, அவரது கூட்டணியல் உள்ள லாலுவின் 16 ஆண்டு கால ஆட்சிபற்றி சொல்ல வேண்டியதுதானே? அவரால் சொல்ல முடியாது. ஏனெனில் 16 ஆண்டு காலம் காட்டாட்சி நடத்தியவர் லாலு. ஒரு முதல்வராக இருப்பவர் ஏன் வெறும் 100 இடங்களில் மட்டுமே போட்டியிட வேண்டும். ஏனெனில் அவர் தோல்வியை இப்போதே ஒப்புக் கொண்டு விட்டார். உங்கள் (நிதிஷ், லாலு) 26 ஆண்டுகால ஆட்சியின் சாதனை அறிக்கைகளை தாருங்கள் என மோடி கேட்கிறார். பதில் கூற வேண்டியது தானே . சாதி அரசியல் என்பது நாட்டில் ஒரு போதும் வெற்றியை தராது. வளர்ச்சி என்பது தான் இந்த தேர்தலில் எங்களது சாரம்சம்.
டாம் வடகன் (காங்., செய்தி தொடர்பாளர்) : மோடி தற்போது பீகாருக்கு நிதியுதவி (பேக்கேஜ்) அளித்துள்ளார். நிதிஷின் 10 ஆண்டு கால ஆட்சியில் 8 ஆண்டுகள் நீங்களும் (பா.ஜ.,) தானே ஆட்சியில் பங்கேற்று இருந்தீர்கள். அப்போது எதை சாதித்தீர்கள். பிரதமர் மோடி 2019ல் தனது ஆட்சியின் சாதனை பட்டியலை வெளியிடுவேன் என்கிறார். ஏற்கனவே ஓராண்டு கடந்து விட்டது. இதில் எதை சாதித்தார். பின் எப்படி 2019ல் பட்டியல் வெளியிடப் போறாரோ தெரியவில்லை. பா.ஜ., வில் வேறு யாரும் தலைவர்களே இல்லையா? மோடியை ஏன் அவர்கள் பீகாரில் முன்னிறுத்துகிறார்கள். அப்படியெனில் பதவியை ராஜினாமா செய்து விட்டு, பீகாரில் வந்து போட்டியிடச் சொல்லுங்கள்.ரத்தன் சத்ரா ( ஆர்.எஸ்.எஸ்., சிந்தனையாளர்) : மோடி நாட்டின் பிரதமர் மட்டுமல்ல பா.ஜ., வின் முக்கிய தலைவர். இவரை முன்னிறுத்தி தேர்தலை சந்திப்பதில் என்ன தவறு. மகாராஷ்டிரா, ஜார்க்கண்ட், காஷ்மீரில் மோடியை முன்னிறுத்தி தான் பா.ஜ., வெற்றி பெற்றது. தேர்தலில் வெற்றி பெற்ற பின் முதல்வரை தேர்ந்தெடுக்கப் போகிறார்கள். இதில் என்ன தவறு உள்ளது. 2014ல் இருந்து நாட்டில் நடைபெற்ற அனைத்து வித தேர்தல்களிலும் காங்., தோல்வியையே தழுவி வருகிறது. மக்கள் காங்கிரசை நிராகரித்து விட்டனர். குற்றவாளியாக தண்டிக்கப்பட்ட ஒருவருடன் (லாலு) நிதிஷ் கட்சி கூட்டணி அமைத்துள்ளது. இது எப்படி வெற்றி பெறும்.கே.சி.தியாகி (ஐ.ஜ.த., ) : நாங்கள் ஒன்றும் சாதி அரசியலை நடத்தியவில்லை. பா.ஜ., தான் தேர்தல் சமயத்தில் தலித் சமூகத்தை சேர்ந்தவரை (ராம் நாத் கோவிந்த்) பீகார் கவர்னராக நியமித்துள்ளது. மேலும் அவர்கள் ஏன் ராம் விலாஸ் பஸ்வானுடன் கூட்டணி வைத்துள்ளனர்? ஏன் ஜிதன் ராம் மஞ்சியோடு கூட்டணி வைத்துள்ளனர்?.இவ்வாறு விவாதம் நடந்தது.</description>
</news>
