<news>
<headline>தான் கட்டிய சிறையிலேயே  அடைக்கப்பட்டார் புஜ்பால்</headline>
<description>
மும்பை: பாக்., பயங்கரவாதி அஜ்மல் கசாப்புக்காக, தான் அமைச்சராக இருந்தபோது கட்டிய சிறையில் அடைக்கப்பட்டு உள்ளார், மஹாராஷ்டிர முன்னாள் துணை முதல்வர் சாஜன் புஜ்பால்.மஹாராஷ்டிர மாநிலம் மும்பையில், 2008ம் ஆண்டில், பாகிஸ்தானில் இருந்து ஊடுவிய, லஷ்கர் - இ - தொய்பா பயங்கரவாதிகள் தாக்குதல் நடத்தினர். இதில், அஜ்மல் கசாப் என்ற பயங்கரவாதி மட்டும், போலீசில் சிக்கினான். மும்பை ஆர்தர் ரோடு சிறையில், அவன் அடைக்கப்பட்டிருந்தான்.பயங்கரவாதிகள் சிறைக்குள் புகுந்து, அவனை கொல்ல வாய்ப்பு இருப்பதாக தகவல் வெளியானதால், அதிக பாதுகாப்பு உள்ள தனிச்சிறை, அந்த சிறைச்சாலை வளாகத்தில் அமைக்கப்பட்டது. பின், புனே எரவாடா சிறைக்கு மாற்றப்பட்டு, அவனுக்கு துாக்கு தண்டனை நிறைவேற்றப்பட்டது. கடந்த 2008ல், அப்போதைய மஹாராஷ்டிர மாநில பொதுப்பணித் துறை அமைச்சராக இருந்த, தேசியவாத காங்., மூத்த தலைவர் சாஜன் புஜ்பால் மேற்பார்வையில், இந்த சிறை அமைக்கப்பட்டது.தற்போது, ஊழல் வழக்கில் கைது செய்யப்பட்டுள்ள புஜ்பால், கசாப் இருந்த சிறை எண் 12ல், அடைக்கப்பட்டு உள்ளார். கசாப் மட்டும் அடைக்கப்பட்டிருந்த இந்த மிகப்பெரிய சிறை, தற்போது பல்வேறு அறைகளாக பிரிக்கப்பட்டு உள்ளது. தன்,  இரண்டாவது மனைவி இந்திராணியின் மகள் ஷீனா போராவைக் கொலை செய்ததாக தொடரப்பட்ட வழக்கில் குற்றஞ்சாட்டப்பட்டுள்ள, பிரபல 'டிவி' உரிமையாளரான பீட்டர் முகர்ஜியும், இதே சிறையில் அடைக்கப்பட்டு உள்ளார்.பீட்டர் முகர்ஜி வீட்டில் இருந்து வரும் உணவை, அவருடன் புஜ்பாலும் பகிர்ந்து கொள்வதாகவும், சிறை வட்டாரங்கள் தெரிவித்தன.</description>
</news>
