<news>
<headline>தே.மு.தி.க.,வினரை இழுக்க தி.மு.க., பேரம், வைகோ பரபரப்பு குற்றச்சாட்டு</headline>
<description>
சென்னை: ''ம.தி.மு.க., நிர்வாகி மூலமாக, தே.மு.தி.க., மாவட்ட செயலரை இழுக்க, தி.மு.க., பேரம் நடத்தியது,'' என, மக்கள் நலக் கூட்டணியின் ஒருங்கிணைப்பாளர் வைகோ குற்றஞ்சாட்டி உள்ளார்.இதுகுறித்து, அவர் நேற்று அளித்த பேட்டி: கட்சிகளை உடைப்பது, தி.மு.க., தலைவர் கருணாநிதிக்கு கைவந்த கலை. ம.தி.மு.க.,வை உடைக்க பல்வேறு முயற்சிகளை செய்தார். ல்.கணேசன், செஞ்சி ராமசந்திரனைக் கொண்டு, ம.தி.மு.க.,வை கைப்பற்ற நினைத்தார். அவரது எண்ணம் ஈடேறவில்லை.இப்போது, தே.மு.தி.க.,வை உடைக்க முயற்சிக்கிறார். நெல்லை மாவட்ட தே.மு.தி.க., செயலராக இருப்பவர் முகமதுஅலி. இவரை இழுக்க, ம.தி.மு.க., நிர்வாகி மூலம், தி.மு.க., பேரம் நடத்தியது. ம.தி.மு.க.,வை சேர்ந்த கோல்டன் கர்னரும், முகமது அலியும், வியாபாரிகள் சங்கத்தில் உள்ளனர். இவர்கள் நல்ல நண்பர்கள்.இந்நிலையில், கோல்டன் கர்னரின் சம்பந்தியான தி.மு.க.,வைச் சேர்ந்தவர், கோல்டன் கர்னரிடம், முகமது அலியை தி.மு.க.,வுக்கு அழைத்து வந்தால், 50 லட்சம் ரூபாய் கிடைக்கும். முகமது அலிக்கு, 3 கோடி ரூபாய் வழங்கப்படும் என, கூறி உள்ளார்.இதில், ஆத்திரமடைந்த கோல்டன் கர்னரும், முகமது அலியும், தொடர்ந்து தி.மு.க., நிர்வாகியுடன் பேச மறுத்து விட்டனர். தே.மு.தி.க.,வை உடைக்க, தி.மு.க., இந்த பேரம் நடத்தி உள்ளது என்பதை, ஆதாரத்துடன் கூறுகிறேன்.அ.தி.மு.க.,வும் பேரம் பேசி தான், தே.மு.தி.க.,வினரை இழுத்தது. தற்போது, அ.தி.மு.க., வேட்பாளராக உள்ள, தே.மு.தி.க.,வின் முன்னாள் எம்.எல்.ஏ., மாபா பாண்டியராஜனுக்கு, அமைச்சர் பதவியை ஆசைக்காட்டி, அ.தி.மு.க.,வுக்கு இழுத்து வந்துள்ளது.தே.மு.தி.க., கொள்கை பரப்பு செயலர் சந்திரகுமார், இரு நாட்கள் முன்வரை, எங்கள் மேடையில், தி.மு.க., - அ.தி.மு.க.,வினரை விமர்சித்துவிட்டு, திடீரென எதிர்ப்புத் தெரிவிக்க காரணம் என்ன? தி.மு.க., விருப்பத்தை, அவர் நிறைவேற்றி உள்ளார். முதல்வர் ஜெயலலிதாவுக்கு சொந்தமான சிறுதாவூர் பங்களாவில், கன்டெய்னர் லாரிகளில் பணம் சென்றது என, மீண்டும் கூறுகிறேன். இதை விசாரிக்காமல், தேர்தல் கமிஷன் மறைப்பது ஏன்? சென்னை தீவுத்திடலில், எங்கள் கூட்டணி சார்பாக கூட்டம் நடத்த, 10ம் தேதி அனுமதி கேட்டோம்.அந்த இடத்தில் கூட்டம் நடத்த முடியாது. அதுதொடர்பான வழக்கு, நீதிமன்றத்தில் உள்ளது என, அரசு அனுமதி மறுத்தது. ஆனால், வரும் 9ம் தேதி, அதே இடத்தில், முதல்வர் ஜெயலலிதா கூட்டம் நடத்த அனுமதி அளித்துள்ளனர். இதற்கு, தேர்தல் கமிஷன் பதில் என்ன? இவ்வாறு அவர் கூறினார்.வேறு தொழில் செய்யலாம்!வைகோ அளித்த பேட்டியில், ''தே.மு.தி.க.,வை  உடைக்கும் வேலையில் ஈடுபட்டுள்ள, முன்னாள் கொள்கை பரப்பு  செயலர் சந்திரகுமார், நீண்ட ஆண்டுகளாக  உலக நடைமுறையில் இருக்கும், சட்ட அங்கீகாரம் கோரும் தொழிலை செய்யலாம். அதற்கு உடந்தையாக இருக்கும், நாதஸ்வரம் ஊதும் கருணாநிதியும், இத்தொழிலில் ஈடுபடலாம்,'' என்றார்.</description>
</news>
