<news>
<headline>பார்டர் பரோட்டா கடை</headline>
<description>
கடைக்குள் நிறைந்திருந்தது கூட்டம். இரை எடுத்துக் கொண்டிருந்த பாதி பேர், வியர்வை அருவியில் குளித்திருந்தனர்.எங்கள் முன் தலைவாழை இலை விழுந்தது; பக்கத்தில், நாட்டுக்கோழி சால்னா வாளியும் வைக்கப்பட்டது. தொடர்ந்து, தொட்டாலே உதிர்ந்து விடும் பக்குவத்தில், சூடான பரோட்டாக்கள்; கூடவே, நாட்டுக்கோழி ப்ரை. சால்னாவில் ஊறிய பரோட்டாவை, ஒரு துண்டு பிய்த்து நாவில் வைத்ததும், ஆஹா... நாட்டுக்கோழியின் ருசி, உள்நாக்கை தொட்டது. கடை வாசலில் பார்த்த, 'உலகப்புகழ் பார்டர் கடை' பெயர்ப்பலகை, மனதிற்குள் நிறைந்தது.'பரோட்டாக்குமா மாப்ளே உலகப்புகழ்?' நக்கலாக கேட்டேன். 'தமிழ்நாடு, கேரளா ரெண்டு மாநிலத்தோட பார்டர்ல இருக்கிறதால இந்த பேரு. இங்கே மூட்டை தூக்கியா இருந்த முகம்மது அசன்ங்கிற பாய், மூட்டை தூக்குற கூலி தொழிலாளிகளுக்காக ஒரு டீக்கடை ஆரம்பிச்சாரு! நாளடைவுல, அது தோசைக் கடையா மாறுச்சு! அதுக்கப்புறம், இங்கே நாட்டுக்கோழி முட்டையும், வாத்து முட்டையும் கிடைக்க ஆரம்பிச்சது. கடைசியா தான், பரோட்டா வந்தது. ஆனா, அதுதான் இப்போ அடையாளமா இருக்குது! குற்றாலத்துக்கு, 'சீசன்' தவறாம வர்றவங்க, இந்த பிரானுார் பார்டர் கடைக்கு வராம போக மாட்டாங்க. ஒரு தடவை கை நனைச்சுட்டேல்ல; இனிமே, பரோட்டான்னாலே, இந்த ஊருதான் ஞாபகத்துக்கு வரும்!' கடையின் பெருமை சொல்லி முடித்தார், என் தங்கையின் மாப்பிள்ளை.பரோட்டாவின் பெருமை: இஞ்சி, வெள்ளைப் பூண்டு, பட்டை, கிராம்பு, கசகசா, கொத்தமல்லி, சீரகம்ன்னு, வழக்கமான கறிக் குழம்பு மசாலாவுல தயாராகுற நாட்டுக்கோழி சால்னாவுல, சூடா அடிச்சி வர்ற பரோட்டாவை ஊற வைச்சு சாப்பிட்டா, சாதாரண ராமனா உட்கார்ற யாரும், சாப்பாட்டு ராமனா மாறுறது நிச்சயம்!ருசியின் ரகசியம்!: 'சால்னா மசாலாவை, வீட்டுல தயார் பண்றோம். குழம்புக்கு நாட்டுக்கோழி மட்டும் தான்! சாப்பிடுறவங்க கண்ணு முன்னாடியே எல்லாத்தையும் செய்றதால, சுத்தமா இருக்கும்ங்கற நம்பிக்கையும் சுவைக்கு ஒரு காரணம்!'- உரிமையாளர் ராஜா முகம்மதுஎன்ன விலை?: சூடான தனி பரோட்டா, 6 ரூபாய்; பெப்பர் சிக்கன், சிக்கன் சாப்ஸ் வகைகள், 120 ரூபாய்; முழு காடை, 70 ரூபாய்!சோத்து மூட்டை: பூ போல பரோட்டா, காரமான சால்னா! 'இந்த ருசியில தான், 'அமிர்தம்' இருந்திருக்குமோ?'ன்னு யோசிச்சுக்கிட்டே சாப்பிட்டேன். மாப்பிள்ளையோட செலவுங்கறதால, வேட்டியை நல்லா தளர்த்தி விட்டுட்டு, நாட்டுகோழி சாப்ஸ், பெப்பர் சிக்கன், அப்புறம், பத்து, இருபது பரோட்டான்னு, ஒரு பிடி பிடிச்சேன். என் தங்கச்சிக்காக, ஒரு பெப்பர் சிக்கனும், 10 பரோட்டாவும் மாப்பிள்ளை பார்சல் வாங்கியிருக்காரு; அதுல ஒண்ணு, ரெண்டை இந்த அண்ணனுக்காக தங்கச்சி தராமலா போயிரும்!இடம்: தென்காசி - செங்கோட்டை சாலை, பிரானூர்.போன்: 98940 34171நேரம்: பகல் 12:00 - இரவு 12:00 மணி</description>
</news>
