<news>
<headline>தேர்தல் சமயத்தில் அரசியல் பின்புலத்துடன் வெளிவரும் 'புகழ்'</headline>
<description>
‛சென்னை-28' படத்தின் மூலம் பிரபலமான நடிகர் ஜெய், தொடர்ந்து ‛எங்கேயும் எப்போதும்' உள்ளிட்ட சில படங்களில் நடித்து புகழ் பெற்றார். சமீபகாலமாக இவரது நடிப்பில் வெளியான படங்கள் தோல்வியை சந்தித்துள்ள நிலையில், இவர், நடிகை சுரபியுடன் நடித்து நீண்டகாலமாக கிடப்பில் கிடந்த புகழ் படம் தற்போது ரிலீஸ்க்கு தயாராகியுள்ளது. இந்த படத்தின் கரு, அரசியலில் இளையவர்களின் சக்தி எவ்வாறு இருக்கிறது என்பதை அரசியல் சாயம் பூசி எடுத்து உள்ளார் இயக்குநர் மணிமாறன். இப்படம் மார்ச் 18ம் தேதி ரிலீஸாக உள்ளது.  'புகழ்' படத்தை பற்றி இயக்குனர் மணிமாறன் கூறும்போது... ''ஒரு இளைஞர் பற்றிய கற்பனை கதையே புகழ், அந்த இளைஞன் வசிக்கும் இடத்திற்கு அருகே உள்ள விளையாட்டு மைதானமே படத்தின் முக்கிய இடம். அந்த விளையாட்டு மைதானமும் அவரது வாழ்க்கையும் ஒருங்கிணைந்த படமே "புகழ்" . அரசியல் ரீதியான அச்சுறுத்தல்,  இளைஞர்களின் மகிழ்ச்சியை எவ்வாறு கெடுக்கும் என்பதே படத்தின் போக்கு. இந்த காரசாரமான அரசியல் பின்புலம் கொண்ட படத்தை ஒரு சிறந்த பொழுது போக்கு படமாக எடுத்து உள்ளேன் என்றார். </description>
</news>
