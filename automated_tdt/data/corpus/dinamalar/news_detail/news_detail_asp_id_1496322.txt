<news>
<headline>பள்ளி செல்லாத குழந்தைகள் கணக்கெடுப்பு பணி துவக்கம்</headline>
<description>
கரூர்: அனைவருக்கு கல்வி இயக்கம் சார்பில் பள்ளி செல்லாத குழந்தைகள் கணக்கெடுப்பு பணிகள் நேற்று முதல் நடந்து வருகிறது.மத்திய அரசு சார்பில் ஆறு முதல், 14 வயதுக்கு உட்பட்ட அனைத்து குழந்தைகளும் கல்வி பெறும் வகையில், இலவச கட்டாய கல்வி சட்டம் கொண்டுவரப்பட்டது. இதன்படி, அனைவருக்கு கல்வி இயக்கம் சார்பில் பள்ளி செல்ல முடியாத குழந்தைகள், இடை நின்றவர்கள் குறித்து ஒவ்வொரு கல்வி ஆண்டு முடியும்போதும் கணக்கெடுப்பு நடத்தப்படுகிறது. இதில், நேற்று கரூர் மாவட்டத்தில் உள்ள, எட்டு வட்டாரங்களில், பள்ளி செல்லாத குழந்தைகள் கணக்கெடுப்பு துவங்கியது. இதில், கரூர் வட்டார வளமையம் சார்பில், கூடுதல் முதன்மை கல்வி அலுவலர் பொன்னம்மாள் துவங்கி வைத்தார்.அப்போது, கூறியதாவது: கடந்த, 2014-15ம் ஆண்டு, 418ம், 2015-16ல், 419 குழந்தைகள் பள்ளி செல்லா குழந்தைகள் என கண்டுபிடிக்கப்பட்டு, அவர்கள் பள்ளிகளில் சேர்க்கப்பட்டனர். நடப்பாண்டு, மே, 25ம் தேதி வரை கணக்கெடுப்பு பணி நடக்கும். இதில், தேர்தலை முன்னிட்டு, மே, 1 முதல், 16ம் தேதி வரை நடைபெறும். இதில், அனைவருக்கும் கல்வி இயக்கத்தின், 73 ஆசிரியர் பயிற்றுனர்கள், 36 சிறப்பு ஆசிரியர்கள் மற்றும் தன்னார்வலர்கள், அங்கன்வாடி பணியாளர்கள் மூலம் வீடுதோறும் கணக்கெடுப்பு நடத்தப்படும். அதில், குழந்தையின் வயது, பள்ளிசெல்லாமைக்கான காரணம், உடல், மனதளவிலான பாதிப்பு உள்ளிட்ட அனைத்து விவரங்களும் கேட்டறியப்படுகிறது.இவ்வாறு அவர் கூறினார். இதில் வட்டார வள மைய மேற்பார்வையாளர் சந்தனம், மாவட்ட ஒருங்கிணைப்பாளர் சண்முகசுந்தரம், வட்டார ஒருங்கிணைப்பாளர் தனபால் உட்பட பலர் பங்கேற்றனர்.</description>
</news>
