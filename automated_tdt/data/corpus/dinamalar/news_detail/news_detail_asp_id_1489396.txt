<news>
<headline>திருவாரூரில் ரூ.72 லட்சம் பறிமுதல்</headline>
<description>
திருவாரூர்: திருவாரூரில், தேர்தல் விதிமுறைகளை மீறி, தனியார் நிதி நிறுவனம் மூலம் மகளிர் குழுவினருக்கு வழங்கப்பட இருந்த, 72.27 லட்சம் ரூபாய் கடன் தொகையை, தேர்தல் நிலை கண்காணிப்புக் குழுவினர், நேற்று பறிமுதல் செய்தனர்.திருவாரூர், புதுத்தெருவில், தனியார் நிதி நிறுவனம் உள்ளது. இதன்மூலம், மகளிர் குழுவினருக்கு கடன் தொகை வழங்கப்படுதிறது. தற்போது, தேர்தல் விதிமுறைகள் அமலில் உள்ளதால், மகளிர் குழுவினருக்கு கடன் தொகை வழங்கக் கூடாது. தேர்தல் விதிமுறைகளை மீறி, மகளிர் குழுவினருக்கு கடன் தொகை வழங்கப்பட இருப்பதாக கிடைத்த தகவலை அடுத்து, தேர்தல் நிலைக்குழுவினர், நிதி நிறுவனத்தை கண்காணித்தனர். அங்கு, மகளிர் குழுவினருக்கு வழங்கப்பட இருந்த, 12.35 லட்சம் ரூபாயை, அதிகாரிகள் பறிமுதல் செய்தனர். இதேபோல், திருவாரூர் அடுத்த, வாழ வாய்க்கால் பகுதியில், தனியார் நிதி நிறுவனம் மூலம் மகளிர் குழுவினருக்கு வழங்கப்பட இருந்த, 59.92 லட்சம் ரூபாயை, அதிகாரிகள் பறிமுதல் செய்தனர். பறிமுதல் செய்யப்பட்ட, 72.27 லட்சம் ரூபாயும், கருவூலத்தில் ஒப்படைக்கப்பட்டது.</description>
</news>
