<news>
<headline>பி.எப்., விதிகளில் மாற்றம் செய்ததை கண்டித்து ஏப்.12ம் தேதி மாநில அளவில் ஆர்ப்பாட்டம்</headline>
<description>
ஈரோடு: பி.எப்., விதிகளில் மாற்றம் செய்யப்பட்டதை கண்டித்து, வரும், 12ம் தேதி, சி.ஐ.டி.யு., சார்பில், மாநில அளவில் கண்டன ஆர்ப்பாட்டம் நடக்கிறது.சி.ஐ.டி.யு., மாவட்ட செயலாளர் சுப்பிரமணியம் கூறியதாவது: பி.எப்., பிடித்தம், பத்து ஆண்டுகளை கடந்தால், குறைந்தபட்ச பென்ஷன் பெற தகுதியாவார்கள். தொழில் நிறுவன பங்களிப்பு தொகையில், 8.33 சதவீதம், பென்ஷனுக்கு பிடித்தம் செய்யப்படும். இருந்தும், குறைந்த பட்ச பென்ஷன் என்பது, 300, 400 ரூபாயாக உள்ளது. 1,000 ரூபாயாக கூட அனைவருக்கும் கிடைக்கவில்லை. அதேநேரம், பத்து ஆண்டுகளுக்குள் அத்தொழிலாளி வேலையில் இருந்து விலகினால், அவருக்கு பிடித்தம் செய்யப்பட்ட பென்ஷனுக்கான தொகை, அவரது, 57 வயதுக்கு பின்னர்தான் கிடைக்கும் என விதிகள் மாற்றப்பட்டுள்ளன. பி.எப்., தொகையை பெறாதவர்களின் பணம், 32 ஆயிரம் கோடி ரூபாயாக உள்ளது. இதை முதியோர் நலத்திட்டங்களுக்கு பயன்படுத்துவோம் என, பி.எப்., நிர்வாகம் தெரிவிக்கிறது. இதுபற்றி, பி.எப்., டிரஸ்ட் கலந்து பேசி முடிவு செய்ய வேண்டும். தன்னிச்சையாக, தொழிலாளர்களின் பணத்தை, வேறு பயன்பாட்டுக்கு வழங்கக்கூடாது. இதுபோன்ற விதிமுறை மாற்றங்களை கண்டித்து, வரும், 12ம் தேதி மாநில அளவில் ஆர்ப்பாட்டம் நடத்த உள்ளோம். ஈரோடு, எஸ்.கே.சி., ரோட்டில் உள்ள தொழிலாளர் நலத்துறை அலுவலகம் முன் ஆர்ப்பாட்டம் நடக்க உள்ளது. இவ்வாறு அவர் கூறினார்.</description>
</news>
