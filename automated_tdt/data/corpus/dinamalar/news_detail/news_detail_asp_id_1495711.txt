<news>
<headline>5 ஆண்டு காலமாக நடந்த அ.தி.மு.க., ஆட்சி பூஜ்ஜியம், புள்ளி விவரத்துடன் பொருமுகிறார் பொன்ராஜ்</headline>
<description>
''தமிழகத்தில், இளைஞர்கள் வேலைவாய்ப்பு இல்லாமல், சாலையில் அலைகின்றனர். பொருளாதாரம் அதல பாதாளத்திற்கு சென்று விட்டது. 2020ல், இந்தியா வல்லரசாகும் என்பது, அ.தி.மு.க., ஆட்சியில் நிச்சயம் நடக்காது. மொத்தத்தில், ஜெ., ஆட்சி, தமிழகத்தில் பூஜ்ஜியமாகவே உள்ளது,'' என, 'அப்துல் கலாம் லட்சிய இந்திய கட்சி'யின் முதன்மை வழிகாட்டி வி.பொன்ராஜ் கூறினார்.நமது நாளிதழுக்கு அவர் அளித்த பேட்டி: தமிழகத்தில் பல அரசியல் கட்சிகள் உள்ளன. நீங்கள் கட்சி துவக்கியதன் நோக்கம்?      தமிழகத்தில் அரசியல் கட்சிகள், தங்களை வளர்த்துக் கொண்டனவே தவிர, மக்களை வளர்க்கவில்லை. நாங்கள் தொழில், விவசாயம், உற்பத்தி, சேவைத் துறையில் அப்துல் கலாம் கண்ட கனவை நனவாக்கவே கட்சியை துவக்கியுள்ளோம். இளைஞர்களுக்கு வேலை வாய்ப்பில்லை. பல இளைஞர்கள் தங்கள் படிப்பிற்கு தகுந்த வேலை கிடைக்காமல் அலைகின்றனர். இந்த அவலத்தை நீக்கி, இந்தியாவையும், தமிழகத்தையும் வல்லரசாக்கவே, கட்சி துவக்கியுள்ளோம்.அப்துல் கலாம் அரசியலை விரும்பாதவர். அவர் நிலைப்பாட்டுக்கு எதிராக செயல்படுகிறீர்களா?      அப்துல் கலாம் ஜனாதிபதியாக போட்டியிட்டதே, ஒரு அரசியல் கட்சியின் துணையால் தான். அவர் அரசியலில் துாய்மையான இளைஞர்கள் வர வேண்டும் என ஆசைப்பட்டார். அரசியல் சாக்கடை என்றால், அந்த சாக்கடையில் நல்ல தண்ணீர் ஊற்றி னால் தான், அது துாய்மை பெறும். அதுமாதிரி இளைஞர்கள், அரசியலுக்கு வரும் போதுதான், அரசியல் ஊழலற்று துாய்மையை பெற முடியும். உங்கள் கட்சியின் நோக்கத்தை, மக்களிடம் எப்படி எடுத்துச் செல்வீர்கள்?அப்துல் கலாம் இந்தியா முழுவதும் உள்ள, 15 மாநில சட்டசபைகளில் பேசினார். அரசியல்வாதிகளிடம் மாற்றத்தை ஏற்படுத்த முயற்சித்தார்; முடிய வில்லை. இதனால் இளைஞர்களிடம் மாற்றத்தை ஏற்படுத்த முற்பட்டார். அவர்களுக்காக எழுதினார். அவர்களை தேடிச் சென்று பேசினார். அதுபோல, நாங்களும் இளைஞர்களிடம் எங்கள் கருத்துக்களை எடுத்துச் செல்வோம். அவர்கள் மூலம், பொதுமக்களிடமும் கலாமின் கனவு திட்டங்களை பரப்புவோம்.      கட்சி துவங்கி ஒரு மாதம் கூட ஆகாத நிலையில், நீங்கள் ஆட்சி அமைக்க கனவு காண்பது சரியாகுமா? இந்தியாவில் உள்ள காங்கிரஸ், பா.ஜ., - அ.தி.மு.க., - தி.மு.க., ஆகிய எந்த கட்சியும் தோல்வியை சந்திக்காத கட்சி இல்லை. அனைத்து கட்சிகளும் வீழ்ந்தவை தான். காலத்திற்கு ஏற்ப எழுச்சிகள் ஏற்படத்தான் செய்யும். நாங்கள் மக்களிடம், 30 சதவீதம் ஓட்டுகளை பெற்று விட்டால், நிச்சயம் ஆட்சியை பிடித்து விடுவோம்.விவசாயிகளைப் பற்றி அதிகம் கவலைப்படுகிறீர்கள். அவர்கள் வாழ்வு வளம் பெற என்ன திட்டம் வைத்துள்ளீர்கள்?      விவசாயிகளுக்கு கலாமின் நதி நீர் இணைப்பு தான் தீர்வாக இருக்கும். மழைநீரை சேமிப்பதற்கு வழியில்லை. தமிழகத்தில், 84 அணைகள் தான் உள்ளன. இவையும், 1947ல் கட்டப்பட்டவை. பல மில்லியன் கனஅடி நீர், வீணாக கடலில் கலக்கிறது.தென் மாநிலங்களான ஆந்திரா, கர்நாடகா, கேரளா, தமிழகம் ஆகிய நான்கு மாநிலங்களிலும் உள்ள நதிகளை இணைத்தால், தென் மாநிலங்கள் வளம் பெறும். இதுபோல வடமாநிலங்களிலும் செய்தால், இந்தியா உலகளவில் வளம் கொழிக்கும் நாடாக மாறும்; விவசாயிகள் வாழ்வும் செழிக்கும் என்பதில் சந்தேகமில்லை. இதைத்தான், கலாம் தொடர்ந்து வலியுறுத்தி வந்தார். தமிழக மாணவர்கள், உலக அரங்கில் ஜொலிக்க முடியவில்லையே ஏன்? நமது கல்வி நிறுவனங்கள் மனப்பாடத்தை அடிப்படையாக கொண்டுள்ளன. மாணவர்களின் அறிவுத் திறனை வளர்க்கவில்லை. படிப்புகள் ஆராய்ச்சிகளாக மாற்றப்பட வேண்டும். மருத்துவ படிப்புகள் தரமில்லாமல் உள்ளன. ஆனால், அதற்கு மாணவர்கள் படையெடுக்கின்றனர். தரமான கல்வியாக, அறிவியல், ஆராய்ச்சி கல்வியாக மாற்றப்பட வேண்டும். வேட்பாளராக தேர்வு செய்ய, பயிற்சி என்பது புதுமையாக இல்லையா?      வேட்பாளராக வருபவர் ஒன்றும் தெரியாதவராக இருக்கக் கூடாது. மக்களை மதிக்க தெரிந்தவராக இருக்க வேண்டும். அதே நேரத்தில் சட்டசபை, லோக்சபா என்றால் என்ன, அரசியல் சட்டங்கள் எப்படி உள்ளன, எப்படி மக்களுக்கு சேவையாற்ற வேண்டும் என்பதை, வேட்பாளர்கள் அறிந்து கொள்ள வேண்டும். நாம் மக்கள் பிரதிநிதி என்பதை உணர்ந்து பணியாற்றுவதற்காகத் தான் பயிற்சி வழங்கப்படுகிறது.படிக்காதவர்கள் யாரும் உங்கள் கட்சியில் வேட்பாளராக முடியாதா?      படிக்காதவர்களும் விண்ணப்பிக்கலாம். அவர்களுக்குத்தான் அனுபவ அறிவு அதிகமாக இருக்கும். மக்களுக்கு சேவை செய்ய வேண்டும் என்ற உந்துதல் அதிகமாக இருக்கும். அவர்களுக்கு தகுந்த பயிற்சி அளித்து தேர்ச்சி பெற வைப்போம்.      நீங்கள் வைக்கும் தேர்வில், தேர்ச்சி பெற்றால் தான் வேட்பாளர் என்றால், தேர்ச்சி பெறாதவர்கள் திரும்ப தேர்வு எழுதலாமா?தோல்வியுற்றவர்கள், இந்த சட்டசபை தேர்தலில்  தேர்வு எழுத முடியாது. அதேநேரம், அடுத்த சட்டசபை தேர்தலில் தேர்வு எழுதலாம்.    சுதந்திரமடைந்து பல ஆண்டுகளானாலும், குடிநீருக்காக மக்கள், தெருத் தெருவாக அலைகின்றனர். இதற்கு தீர்வு எதுவும் வைத்துள்ளீர்களா?      மக்கள் குடிநீருக்காக அதிகளவு செலவு செய்கின்றனர். பெண்கள் தங்கள் நேரத்தையும், அறிவையும் குழாய் அடியில் தான் வீணாக்குகின்றனர். அரசியல் கட்சிகள், தேர்தலுக்கு தேர்தல், குடிநீர் பிரச்னையை தீர்ப்போம் என்கின்றனர். ஆனால், குடிநீர் பிரச்னை தீர்ந்தபாடில்லை. நாங்கள் துாய்மையான சுகாதாரமான குடிநீர் கிடைக்க ஏற்பாடு செய்வோம்.      அ.தி.மு.க., ஆட்சியில் விவசாயிகள் தற்கொலை குறித்து?      அ.தி.மு.க., ஆட்சி, துவக்கத்தில் நல்ல திட்டங்களுடன் நடை போட்டது. பின், அதன் திட்டங்கள் அனைத்தும் விவசாயிகளுக்கு அழிவை காட்டுவதாக அமைந்தன. அனைத்து விவசாயிகளும், கடனில் தத்தளிக்கின்றனர். கரும்பு உற்பத்தி கடுமையாக பாதிக்கப்பட்டுள்ளது. ஐந்து ஆண்டுகளுக்கு முன்பு, 485 டன்னாக இருந்த கரும்பு உற்பத்தி, 285 டன்னாக குறைந்து விட்டது. 1200 டன் எத்தனால் உற்பத்தியும் பாதிக்கப்பட்டுள்ளது.      நம்பிக்கையோடு வந்திருக்கிறீர்கள். வாக்காளர்கள் ஆதரிப்பரா?       அப்துல் கலாமின் கூடவே இருந்ததால் என்னை பார்ப்பதற்கு பலர் வருகின்றனர். உசிலம்பட்டியில் ஒருவர், 'என் மகனுக்கு வேலை வேண்டாம். உங்கள் கட்சியில் சேர்த்துக் கொள்ளுங்கள்' என்கிறார். அங்குள்ள, பொதுமக்கள், 'தம்பி... '58ம் கால்வாய் திட்டம் கிடப்பில் உள்ளது. நீங்கள் ஆட்சிக்கு வந்து தான் நிறைவேற்ற வேண்டும்' என கோரிக்கை வைக்கின்றனர். அ.தி.மு.க., - தி.மு.க.,விடம் உள்ள பண பலத்தை எப்படி சமாளிப்பீர்கள்?      பணத்தை நம்பி, மக்கள் ஓட்டளிக்க மாட்டார்கள். பணத்தை வாங்கி ஓட்டளித்து இருந்தால், 2011ல், தி.மு.க., அனைத்து தொகுதிகளிலும், வெற்றி பெற்று இருக்கும். எங்களிடம் மன பலம் உள்ளது. இளைஞர்கள் எழுச்சி உள்ளது. நாங்கள், 30 சதவீத ஓட்டுகளை பெற்று ஆட்சியை பிடிப்போம். மக்கள் நல, -தே.மு.தி.க., கூட்டணி குறித்து?      தமிழக அரசியல் வரலாற்றில், இதுவரை இல்லாத அளவிற்கு, புது முயற்சியை எடுத்துள்ளனர். கூட்டணி ஆட்சி என்ற புதிய தத்துவத்தை முன்வைத்துள்ளனர். அவர்களின் நோக்கம் நிறைவேற வாழ்த்துகள்.பா.ம.க.,வின் முதல்வர் வேட்பாளர் அன்புமணி குறித்து...?       பா.ம.க.,வின் கருத்துக்கள் நல்லவையாக உள்ளன. அந்த கட்சியின் கடந்தகால வரலாறு தான், அந்த கட்சிக்கு தடையாக உள்ளது. அன்புமணிக்கு பின்னால் ஒரு, 'லக்கேஜ்' உள்ளது. அந்த லக்கேஜை, அவர் பல முறை இறக்கி வைக்க பார்க்கிறார். அது முடியாமல் போய் விடுகிறது. அந்த, 'லக்கேஜ்' இருக்கும் வரை, அவர்கள் வெற்றி என்பது நீரின் மேல் உள்ள எழுத்தாக இருக்கும்.      தி.மு.க., தலைவர் கருணாநிதியிடம் உங்களுக்கு பிடித்த விஷயம் எதுவும் உண்டா?      கருணாநிதியின் உழைப்பு எனக்கு மிகவும் பிடிக்கும். அசுரத்தனமாக உழைக்க கூடியவர். 93 வயதிலும், அரசியல் செய்கிறார் என்பது பெரிய விஷயம். இன்னும் கட்டுரை எழுதுகிறார். கேள்வி, பதில் எழுதுகிறார். ஆளுங்கட்சிகளை கேள்வி கேட்கிறார். அதற்கு பதில் சொல்கிறார். உழைப்பின் சிகரம் என்றால் மிகையாகாது.      பிரதமர் மோடியின், 'மேக் இன் இந்தியா' திட்டம் குறித்து...?      இந்தியாவை வல்லரசாக மாற்ற, பல வழிகளில் மோடி முயற்சி செய்து வருகிறார். அவரின், 'மேக் இன் இந்தியா' திட்டம் வெளிநாடுகளில் வரவேற்பை பெற்றுள்ளது. ஆனால் இந்த திட்டம், 'டேக் ஆப்' ஆகவில்லை.மோடி குஜராத் முதல்வராக இருந்தபோது, பல நல்ல திட்டங்களை கொண்டு வந்தார். அவரால் அந்த திட்டங்களை எளிமையாகவும், அழகாகவும் செயல்படுத்த முடிந்தது. அதே நேரம் அவர் பிரதமரான போது, நல்ல திட்டங்களை சிந்திக்கிறார். ஆனால் செயல்படுத்த முடியாமல் தவிக்கிறார். திடமான வளர்ச்சி இல்லை.       ஆம் ஆத்மி கட்சி டில்லியில் ஆட்சியை பிடித்தது போல உங்கள் கட்சி சாதிக்குமா? ஆளும் பா.ஜ., அரசு பல கோடிகளை டில்லியில் கட்டவிழ்த்து விட்டது. இதையும் மீறி, ஆம் ஆத்மி கட்சி வெற்றி பெற்றுள்ளது. எந்த கட்சி, லட்சியத்துடன் போராடுகிறதோ அந்த கட்சி நிச்சயம் வெற்றி பெறும். நல்ல கொள்கைகள் தான் நமக்கு வழிகாட்டியாக உள்ளன. தமிழக தேர்தலில் பணப்பட்டுவாடா அதிகம் நடப்பதாக குற்றச்சாட்டு உள்ளதே? தமிழகத்தில் தேர்தல் கமிஷன், பணம் பட்டுவாடா செய்வோரை கண்டு கொள்ளாமல் உள்ளது. அதே நேரத்தில் அப்பாவி வியாபாரிகளை பிடித்து ரசீது உள்ளதா என கேள்வி கேட்கிறது. அதே நேரம், பணப் பட்டுவாடா, இலவச பொருட்கள் வழங்குவதை அவர்கள் பிடிப்பதில்லை.      ஐந்தாண்டு கால ஜெ., ஆட்சி குறித்து உங்கள் கருத்து என்ன?இளைஞர்கள் வேலைவாய்ப்பு இல்லாமல், சாலையில் அலைகின்றனர். பொருளாதாரம் அதல பாதாளத்திற்கு சென்று விட்டது. அனைத்து துறைகளிலும், லஞ்சம் தலைவிரித்தாடுகிறது. 2020ல், இந்தியா வல்லரசாகும் என்பது, அ.தி.மு.க., போன்ற ஆட்சியில் நிச்சயம் நடக்காது. விவசாய உற்பத்தியில், ஐந்து ஆண்டுகளில், 32 ஆயிரம் கோடி ரூபாய் வீழ்ச்சி ஏற்பட்டுள்ளது. அதே நேரத்தில், மின்சாரத் துறையில், 60 ஆயிரம் கோடி ரூபாய் நஷ்டம் ஏற்பட்டுள்ளது. காற்றாலை ஒப்பந்தம் மூலம், ஒரு லட்சத்து 20 ஆயிரம் கோடி ரூபாய் தமிழகத்திற்கு இழப்பு ஏற்பட்டுள்ளது.  ஜெ.,ஆட்சி பூஜ்ஜியமாக உள்ளது.      தொழில் முதலீடுகளை அதிகளவு ஈர்த்துள்ளதாக, அ.தி.மு.க., அமைச்சர்கள் கூறுகின்றனரே?       இது தவறான கருத்தாக உள்ளது. மத்திய தொழில் துறை அறிவித்த கருத்துக்கு மாறாக உள்ளது. மஹாராஷ்டிரா, குஜராத் உட்பட பல வெளி மாநிலங்கள், 80 சதவீதம் முதலீடுகளை கூட்டியுள்ளன. அந்த மாநிலங்களை ஒப்பிடும்போது, தமிழகத்தில், 10 சதவீதம் கூட முதலீடுகளை பெற முடியாத நிலை நீடிக்கிறது. இது வருத்தமான சூழ்நிலை. தமிழகத்தில், பல முதலீட்டு நிறுவனங்கள் வர முடியவில்லை. மின்சாரம் உட்பட அடிப்படை கட்டமைப்பு வசதிகள் இல்லாதது தான், இதற்கு காரணமாக உள்ளது.      நாங்கள் ஆட்சிக்கு வந்தால், முதல் கையெழுத்து மதுவிலக்குக்கு தான் எனக் கூறுவது நடக்குமா?      நாங்கள் ஆட்சிக்கு வந்தால், முதல் கையெழுத்து மதுவிலக்கு தான் எனக் கூறுபவர்களை, யாரும் நம்ப வேண்டாம். அவர்கள் ஏமாற்றுகின்றனர் என்று அர்த்தம். மதுவிலக்கை உடனே அமல்படுத்த முடியாது. அ.தி.மு.க., - தி.மு.க., அரசுகள், மதுவினால் தமிழகத்தில், 23 ஆயிரம் விதவைகளை உருவாக்கி உள்ளன.எங்கள் நோக்கம் மதுவிலக்கு கொண்டு வருவது தான்; அதை படிப்படியாக கொண்டு வருவோம். முதலில், மதுவினால் அடிமையானவர்களுக்கு, மது மீட்பு மையங்களை துவக்க வேண்டும். பின், மதுக்கடைகளை, 20 கி.மீ., துாரத்தில் அமைக்க வேண்டும். விலையை கடுமையாக உயர்த்த வேண்டும். 18 வயதிற்குள் உள்ளவர்கள், 'பார்' அறைக்குள் செல்ல அனுமதிக்கக் கூடாது. பல திட்டங்களை தீட்டி, ஒன்று முதல், 3 ஆண்டுகளுக்குள் மதுவிலக்கை அமல்படுத்த முடியும். மதுவிலக்கை உடனே அமல்படுத்துவேன் என்று கூறுபவர்கள், நம்மை முட்டாளாக்க பார்க்கின்றனர். தென்னை, பனையில் இருந்து, கள் உற்பத்தி செய்ய அனுமதிப்பீர்களா?      தென்னை மற்றும் பனம் கள் போன்றவை, மனிதனுக்கு போதையை உண்டாக்குமே தவிர, உடலுக்கு கேடு விளைவிக்காது. நாங்கள் ஆட்சிக்கு வந்தால், இந்த மாதிரி பானங்களை விவசாயிகள் உற்பத்தி செய்ய ஊக்குவிப்போம்.      ஜல்லிக்கட்டுக்கு தடை குறித்து, உங்கள் கருத்து என்ன?      மனிதன் என்றால் சும்மா இருக்கக் கூடாது. ஏதாவது வேலை செய்தபடி இருக்க வேண்டும்; நாய் என்றால் குரைக்க வேண்டும்; மீன் என்றால் நீந்த வேண்டும்; ரயில் என்பது ஓட வேண்டும்; விமானம் பறக்க வேண்டும்.அதே போலத் தான் மாடுகளும்; அவற்றுக்கு ஏறுதழுவுதல் அவசியமானது. ஆனால், தமிழக அரசு ஜல்லிக்கட்டு என்பதை, ஏறு தழுவுதல் என்று மாற்றி இருந்தால், நிச்சயமாக அதற்கு அனுமதி கிடைத்து இருக்கும். நாங்கள் ஆட்சிக்கு வந்தால், தமிழகத்தில் ஜல்லிக்கட்டு நடத்துவதற்கு சட்ட நுணுக்கத்துடன் போராடி பெற்றுத் தருவோம்.      தமிழில் படித்தால் வேலைவாய்ப்பு கேள்விக்குறியா? ரஷ்யா, சைனாவில் மருத்துவம் படிக்க செல்லும் நம் மாணவர்கள், அந்த மொழியை புரிந்து படிக்கின்றனர். தமிழில் அறிவியல், ஆய்வுகளை புகுத்தினால் வெற்றி பெறலாம். இதற்கு நாங்கள் முயற்சிப்போம்.பயோ - டேட்டாபெயர்    :    வி.பொன்ராஜ்வயது    :    49கட்சி    :    அப்துல் கலாம் லட்சிய இந்திய கட்சிபதவி    :    முதன்மை வழிகாட்டிபடிப்பு    :    எம்.எஸ்சி., - பிஎச்.டி.,சொந்த ஊர்    :    தோணுகால், விருதுநகர் மாவட்டம்</description>
</news>
