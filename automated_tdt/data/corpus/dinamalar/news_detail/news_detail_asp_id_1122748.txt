<news>
<headline>கறுப்பு பணம் மீட்பு பற்றிய மோடி பேச்சு வெற்றியா</headline>
<description>
ஆஸ்திரேலியாவில் நடந்த ஜி-20 மாநாட்டில் "கறுப்பு பணம் பற்றி மோடி பேசியது இந்தியாவுக்கு வெற்றியா அல்லது வெறும் பேச்சு தானா' என்ற தலைப்பில் என்.டி.டி.வி.,யில் விவாதம் நடந்தது. நிகழ்ச்சி தொகுப்பாளர் அங்கிதா சர்மா தொகுத்து வழங்கினார். நிகழ்ச்சியில் ரந்தீப் சுர்ஜிவாலா (காங்., ), சம்பிட் பட்ரா (பா.ஜ.,), வைத்தியநாதன் (பேராசிரியர்), சஞ்சய் ஹெட்ஜ் ஆகியோர் பங்கேற்றனர்.அங்கிதா சர்மா: ஆஸ்திரேலியாவில் நடந்த ஜி-20 மாநாட்டின் இறுதி நாளில் பேசிய பிரதமர் நரேந்திர மோடி, கறுப்பு பணத்தை மீட்டுக் கொண்டு வருவதில் உலக நாடுகள் ஒருங்கிணைந்து செயல்பட வேண்டும் என வேண்டுகோள் விடுத்தார்.நாடுகளுக்கிடையே தகவல்களை பரிமாறிக்கொள்ள வேண்டும் எனவும் வலியுறுத்தினார். இதற்கு பிரேசில், தென் ஆப்ரிக்கா உள்ளிட்ட நாடுகள் வரவேற்பு தெரிவித்தன. இதன் காரணமாக ஜி 20 மாநாட்டு இறுதி அறிக்கையில் ""பல நாடுகளில் பல்வேறு வகையான வரி விதிப்புகள் உள்ளன. ஒரு நாட்டின் வரி விதிப்பில் இருந்த தப்பித்துக்கொள்ள மற்றொரு நாட்டில் பணம் பதுக்கப்படுகிறது. இதனால் அந்த நாட்டில் நிதிச்சிக்கல்கள் ஏற்படுகின்றன. எனவே சர்வதேச அளவில் வரி சார்ந்த சீர்திருத்தங்கள் தேவைப்படுகின்றன. இச்சீர்திருத்தங்கள் மேற்கொள்ளப்பட்டால் தான் கறுப்பு பணத்தை மீட்க முடியும்'' என்று தெரிவிக்கப்பட்டுள்ளது. இது இந்தியாவுக்கு கிடைத்த வெற்றி தானே?ரந்தீப் சுர்ஜிவாலா: வெளிநாடுகளில் பதுக்கி வைக்கப்பட்டுள்ள கறுப்பு பணத்தை மீட்பது குறித்து இந்திய அரசியல்வாதிகள் அனைவருமே பேசியுள்ளனர். மோடி மட்டும் பேசவில்லை. அதே நேரத்தில், கடந்த லோக்சபா தேர்தலில் இப்பிரச்னையை மையமாக வைத்தே மோடி பெரும்பாலும் பிரசாரம் செய்தார். "நான் பிரதமரானால் 100 நாட்களில் கறுப்பு பணத்தை மீட்டுக் கொண்டு வருவேன். ஒவ்வொரு இந்தியரின் கணக்கிலும் 15 லட்சத்தை வரவு வைப்பேன் ' என்று பேசினார். ஆனால் 150 நாட்களை கடந்து விட்டது. இன்னும் அதுபற்றிய எந்த தகவலும் வெளிவரவில்லை. மேலும் கறுப்பு பணத்தை வெளிக் கொண்டுவருவது குறித்த காலக்கெடு எதுவும் பிரதமர் தெரிவிக்கவில்லை.சம்பிட் பட்ரா (பா.ஜ.,) பிரதமர் மோடி ஜி-20 மாநாட்டில் மட்டும் கறுப்பு பணம் பற்றி பேசவில்லை. அவர் ஆட்சி பொறுப்பேற்றதில் இருந்து கறுப்பு பணம் விவகாரம் குறித்து மத்திய அரசு தீவிர நடவடிக்கை எடுத்து வருகிறது. இதற்கு முன் 10 ஆண்டுகள் ஐ.மு., கூட்டணி ஆட்சி செய்தது. இந்த 10 ஆண்டுகளில் அவர்கள் கறுப்பு பணம் மீட்பு நடவடிக்கைகள் எதுவுமே எடுக்கவில்லை.ஆனால் பதவியேற்ற 6 மாதத்தில் தே.ஜ., கூட்டணி அரசு சுவிட்சர்லாந்து அரசுடன் பேச்சு நடத்தி சில முக்கிய தகவல்களை பெற்றுள்ளோம். மோடி ஏன் காலக்கெடு விதிக்கவில்லை என எதிர்கட்சியினர் கேட்கின்றனர். பிரதமராவதற்கு முன் சி.பி.ஐ., இயக்குநர் உள்பட அனைத்து அதிகாரிகளும் வெவ்வேறு தகவல்களை வெளியிட்டனர். ஆனால் பிரதமர் ஆனவுடன் தான் சரியான தகவல்கள் பெற முடியும். அதன்படி மோடி அரசு கறுப்பு பண விவகாரத்தில் முறையான விசாரணை நடத்தி வருகிறது.வைத்தியநாதன் (பேராசிரியர், ஐ.ஐ.எம்., பெங்களூரு): கறுப்பு பணம் பதுக்குவதன் மூலம் தீவிரவாத்துக்கு வழி வகுக்கிறது. சமீபத்தில் வெளியிடப்பட்ட அறிக்கையின் படி, வரி செலுத்துவதை மறைப்பதற்காக இந்தியாவில் செயல்படும் சில பன்னாட்டு நிறுவனங்கள் ஒரே முகவரியில் பதிவு செய்த விவகாரம் அம்பலமானது. மேலும் கறுப்புப் பணத்தை விட ஊழல் மற்றும் நிதி முறைகேடு தான் நம் நாட்டில் நிலவும் பெரிய பிரச்னையாக உள்ளது. அதற்கு தான் நாம் முன்னுரிமை அளிக்க வேண்டும். அனைத்து நாடுகளின் தலைவர்களும் கறுப்பு பண விவகாரம் குறித்து உணர்ந்துள்ளனர். ஆனால் யாரும் பேசுவதற்கு தான் முன்வருவதில்லை அதுதான் பிரச்னை.சஞ்சய் ஹெட்ஜ்: ஸ்வட்ஜ் பாரத் அபியான் எனும் தூய்மை திட்டம், வெறும் புகைப்படம் எடுக்கும் நிகழ்வோடு நின்று விடுகிறது என்ற குற்றச்சாட்டு உள்ளது. அதுபோல கறுப்பு பணம் மீட்கும் விவகாரமும் வெறும் பேச்சோடு நின்றுவிடக் கூடாது என்பதே அனைவரின் விருப்பம்.இவ்வாறு விவாதம் நடந்தது.</description>
</news>
