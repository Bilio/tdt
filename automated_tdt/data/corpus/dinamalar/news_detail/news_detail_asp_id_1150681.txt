<news>
<headline>மறைந்த பின் பாரத ரத்னா விருது வழங்குவது தவறா</headline>
<description>
சமீபத்தில் சுதந்திர போராட்ட வீரர் மதன் மோகன் மாளவியா மற்றும் முன்னாள் பிரதமர் வாஜ்பாய் ஆகியோருக்கு மத்திய அரசு பாரத ரத்னா விருது வழங்குவதாக அறிவித்தது. இதை மையமாக வைத்து "மறைந்த பின் பாரத ரத்னா விருது வழங்குவது தவறா' என்ற தலைப்பில் ஆங்கில செய்தி டிவி சேனலில் விவாதம் நடந்தது. அர்னப் கோஸ்வாமி (தொகுப்பாளர்) :  வாஜ்பாய் மற்றும் மதன் மோகன் மாளவியா பாரத ரத்னா விருதுக்கு தேர்வு செய்யப்பட்டனர். இதில், மதன் மோகன் மாளவியாவுக்கு வழங்கியது மட்டும் ஏன் அரசியலாக்கப்படுகிறது. பாரத ரத்னா வரலாற்றில், மறைவுக்குப்பின் விருதுகள் பல்வேறு தலைவர்களுக்கு வழங்கப்பட்டுள்ளன. அபுல்கலாம் ஆசாத், அம்பேத்கார் ஆகியோருக்கு அவர்கள் மறைந்த 34 ஆண்டுகளுக்கு பின்  விருது வழங்கப்பட்டது. அப்படி இருக்கும் போது, இது மட்டும் ஏன் அரசியலாக்கப்படுகிறது. மிர்துளா முகர்ஜி (பேராசியர்) : பாரத ரத்னா விருதுகளில் சர்ச்சை என்பது தொடரத்தான் செய்கிறது. எப்போதெல்லாம் ஒரு சுதந்திர போராட்ட வீரருக்கு விருது கொடுகப்படுகிறதோ அப்பேதெல்லாம் கேள்விகள் எழத்தான் செய்கின்றன. ஒருவர் தேர்வு செய்யப்படும் போது, மற்றவருக்கு ஏன் விருது வழங்கப்படவில்லை என்ற குற்றச்சாட்டு தொடர்ந்து எழுகிறது. பவன் வர்மா (ஐக்கிய ஜனதா தளம்) : சிறந்த கல்வியாளர், சுதந்திர போராட்ட வீரருக்கு வழங்கியது வரவேற்கத்தக்க விஷயம். ஆனால் அதே நேரத்தில் வரலாற்றை நாம் திரும்பி பார்க்கும் போது, பாரத ரத்னா விருது அரசியலுக்கு அப்பாற்பட்டு இருக்க வேண்டும். தஸ்லீம் அகமத் ரெஷ்மானி (கல்வியாளர்): இது நாட்டின் உயரிய விருது. இந்த விருது அரசியல் பின்புலம் உள்ளவர்களுக்கு வழங்கக்கூடாது. நாட்டிற்காக உழைத்தவர்களுக்கு தான் இந்த விருது வழங்க வேண்டும். ஏன் பகத்சிங்கிற்கு விருது வழங்கவில்லை.  சுதான்சு திரிவேதி (பா.ஜ.,) :  மதன் மோகன் மாளவியா சுதந்திர போராட்டத்தில் ஈடுபட்டவர். ஐந்து முறை காங்., கட்சியின் தலைவராக இருந்துள்ளார். சிறந்த கொள்கைவாதி. பின் இந்து மகாசபையை தோற்றுவித்தார். இந்து பனாரஸ் பல்கலைக்கழகத்தை தொடங்கியவர்.  இந்திராவுக்கு 1971லேயே வழங்கப்பட்டது. ஆனால் வல்லபாய் படேலுக்கு 1991ல் தான் வழங்கப்பட்டது. இந்த நாட்டுக்கு வல்லபாய் படேல் செய்த சேவை இந்திராவை விட குறைவானதா?. நேரு, இந்திரா ஆகியோர் பிரதமராக இருந்த போது, தாங்களே தங்களுக்கு விருது கொடுத்துக் கொண்டனர். கேசவன் (காங்., ) : பல்வேறு துறைகளில் சிறந்து விளங்கிய மற்றும் நாட்டிற்கு சேவை செய்தவர்களுக்கு பாரத ரத்னா விருது வழங்கப்படுகிறது. வாஜ்பாய், மாளவியாவுக்கு விருது வழங்கியிருப்பது வரவேற்கத்தக்கது. கோகலே உள்ளிட்டோருக்கு ஏன் விருது கொடுக்கவில்லை எனில், அவர்கள் விருது தொடங்கப்படுவதற்கு முன்னரே மறைந்த விட்டனர். அதனால் இல்லை. அதே நேரத்தில் காங்., ஆட்சியில் லால் பகதூர் சாஸ்திரி, காமராஜர், எம்.ஜி.ஆர்., ஆகியோருக்கு அவர்கள் மறைந்த ஓராண்டுக்குள் விருது வழங்கப்பட்டது. ஆனால் ஒருவர் மறைந்த நீண்ட காலத்துக்குப்பின் பாரத ரத்னா விருது முதன் முதலாக 34 ஆண்டுகளுக்குப்பின் அம்பேத்காருக்கு வழங்கப்பட்டது. அப்போது ஜனதா தள தலைவர் வி.பி.சிங்  ஆட்சியில் இருந்தது. அதே போல 1977ல் வாஜ்பாய், அத்வானி ஆகியோரின் ஆதரவுடன் தான் மொரார்ஜி தேசாய் ஆட்சி நடந்தது. அப்போது இவர்கள், வல்லபாய் படேலுக்கு பாரத ரத்னா கொடுத்திருக்க வேண்டியது தானே. சுதீந்திர குல்கர்னி (எழுத்தாளர்) : சிறந்த இருவருக்கு விருது வழங்கப்பட்டுள்ளது. வாஜ்பாய்க்கு விருது வழங்கியது வரவேற்கத்தக்கது என காங்., கட்சியினர் கூறியுள்ளனர். 10 ஆண்டுகள் ஆட்சியில் இருந்த இவர்கள் ஏன் வாஜ்பாய்க்கு விருது வழங்கவில்லை. அத்வானி, பிரதமராக இருந்த மன்மோகன் சிங்கிற்கு விரிவாக கடிதம் எழுதினார். ஆனால் அதனை அவர்கள் நிராகரித்து விட்டனர். அதே நேரத்தில் சச்சினுக்கு விருது வழங்கினார்கள். அரசியலுக்காக காங்., கட்சி அதை செய்தது. இவ்வாறு விவாதம் நடந்தது.</description>
</news>
