<news>
<headline>டில்லி தேர்தலில் பா.ஜ., தோல்விக்கு என்ன காரணம்</headline>
<description>
டில்லி தேர்தலில் பா.ஜ., எளிதாக வெற்றி பெறும் என கூறப்பட்டது. ஆனால் அப்படி நடக்கவில்லை. எப்படியும் வெற்றி பெற்று விடுவோம் என அதிகப்படியான நம்பிக்கை காரணமாகத்தான் பா.ஜ., தோல்வியை தழுவி உள்ளது என்ற கருத்து நிலவுகிறது. இந்த அதிகப்படியான நம்பிக்கை தான் பிரச்சாரத்தில் எதிர்மறையான விளைவுகளை ஏற்படுத்தியது என அரசியல் நிபுணர்கள் கருத்து தெரிவிக்கின்றனர். இதுகுறித்து ஆங்கில தொலைக்காட்சி சேனலில் விவாதம் நடந்தது. நிகழ்ச்சியை கவுரவ் சாவந்த் தொகுத்து வழங்கினார். பா.ஜ.,வைச் சேர்ந்த அமன் சின்ஹா, காங்., கட்சியைச் சேர்ந்த பிரிஜேஷ் கல்லப்பா, ஆம்ஆத்மியைச் சேர்ந்த அடிசி மர்லேனா ஆகியோர் பங்கேற்றனர்.தொகுப்பாளர் கவுரவ் சாவந்த்: டில்லி சட்டசபை தேர்தல் முடிவு யாரும் எதிர்பார்க்காதது. ஆம்ஆத்மியின் இந்த மாபெரும் வெற்றிக்கு காரணம் என்ன? பா.ஜ., - ஆம்ஆத்மி இடையே கடும் போட்டி நிலவியது. குறிப்பாக கிரண்பேடியா, கெஜ்ரிவாலா? யார் வெற்றி பெறுவார்கள் எனும் எதிர்பார்ப்பு இருந்தது. கெஜ்ரிவால் பெரிய வெற்றியை பதிவு செய்துள்ளார்.பா.ஜ.,வை பொறுத்தவரை மத்தியில் ஆட்சியில் உள்ளது. சமீபத்திய சட்டசபை தேர்தல்களில் பா.ஜ., வெற்றி பெற்றுள்ளது. இதனால் டில்லியிலும் எளிதாக வெற்றி பெற்று விடலாம் என நினைத்தது. சில மாதங்களுக்கு முன் வெளிவந்த கருத்துக்கணிப்பு பா.ஜ.,வுக்கு சாதகமாக இருந்தது. ஆனால் தேர்தலுக்கு முந்தைய கருத்துக்கணிப்பு கெஜ்ரிவாலுக்கு சாதமாக வந்தது. இதற்கு என்ன காரணம்? பா.ஜ.,வின் அதீத நம்பிக்கை காரணமாக வெற்றி வாய்ப்பு குறைந்ததா எனும் சந்தேகம் எழுகிறது. எதனால் இந்த நிலை ஏற்பட்டது.பா.ஜ., செய்தித்தொடர்பாளர் அமன் சின்ஹா: டில்லி தேர்தலில் பா.ஜ.,வுக்கு தோல்வி என கருத முடியாது. பா.ஜ.,வின் ஓட்டு சதவீதம் அப்படியே உள்ளது. காங்., கட்சியின் ஓட்டுகளை ஆம்ஆத்மி பெற்றதால் தான் அக்கட்சி வெற்றி பெற்றது. தேர்தல் தேதி அறிவிக்கப்பட்ட பின் பா.ஜ., அசட்டையாக இருந்தது. அதை ஆம்ஆத்மி சரியாக பயன்படுத்திக் கொண்டது. பா.ஜ.,வின் தோல்விக்கான காரணங்களை ஆராய வேண்டியுள்ளது.காங்., கட்சியைச் சேர்ந்த பிரிஜேஷ் கல்லப்பா: டில்லி தேர்தலில் என்ன நடந்தது என்பதே தெரியவில்லை. காங்., கட்சி நாட்டுக்கு ஆற்றிய சேவையை மக்கள் மறந்து விட்டார்கள். இந்த தேர்தலில் பா.ஜ.,வும், ஆம்ஆத்மியும் இணைந்து காங்., கட்சியை தோற்கடித்துவிட்டன. ஆம்ஆத்மி கட்சியை மக்கள் தேர்ந்தெடுத்துள்ளார்கள் என்றால், மத்தியில் பா.ஜ., ஆட்சியை மக்கள் விரும்பவில்லை என்று தான் அர்த்தம். ஆம்ஆத்மியின் வெற்றி கானல்நீர் போன்றது.ஆம்ஆத்மி செய்தித் தொடர்பாளர் அடிசி மர்லேனா: தேர்தலுக்கு பிந்தைய கருத்துக்கணிப்புகள் ஆம்ஆத்மிக்கு சாதகமாக வந்தன. கருத்துக் கணிப்பில் கூறப்பட்டதை விட பெரிய வெற்றியை மக்கள், ஆம்ஆத்மிக்கு அளித்துள்ளார்கள். அதற்கு மக்களுக்கு நன்றியை தெரிவித்துக் கொள்கிறோம். பா.ஜ., பணபலம் மற்றும் அதிகார பலத்தை கொண்டு எங்களை அடக்கப் பார்த்தது.  அதற்கு மக்கள் சரியான பதிலடி கொடுத்துள்ளனர். ஆம்ஆத்மி மக்களின் பலத்தை வைத்து செயல்படும் கட்சி என மக்கள் நிரூபித்துள்ளனர். பா.ஜ.,வின் உண்மையான முகத்தை மக்கள் உணரத் துவங்கியுள்ளனர். ஆம்ஆத்மியின் மீது எதிர்பார்ப்பு அதிகமாக உள்ளது. மக்களுக்கு சிறப்பான ஆட்சியை தருவதன் மூலம் அந்த எதிர்பார்ப்பை பூர்த்தி செய்வோம்.இவ்வாறு விவாதம் நடந்தது.</description>
</news>
