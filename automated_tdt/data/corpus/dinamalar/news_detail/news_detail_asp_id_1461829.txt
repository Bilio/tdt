<news>
<headline>'மக விண்மீன்' நாளே மகாமகமாயிற்று!</headline>
<description>
இந்து மதத்தின் இரு பெரும் கண்களாகக் கருதப்படும் சைவத்திலும், வைணவத்திலும், புனித நீராடல் சிறப்பான இடம்பெறுகிறது. முற்றாக இறை இலக்கியம் படைக்க வந்தவர் அல்லர், திருவள்ளுவர்; அவர் அறஞ்சொல்ல முயன்றவர். அவர், 'துப்பார்க்குத் துப்பாக்கி' என்ற தம் குறட்பா ஒன்றில், நீரின் பன்முகப் பயன்பாட்டை குறித்துள்ளார். புற அழுக்கை நீக்கும் நீர், சமயவாதிகள் பார்வையில் புனிதம் மிக்கதாகவும், தெய்வத்தன்மை மிக்கதாகவும், காலப்போக்கில் கருதப் பெற்றது. வாழ்வோடு பின்னிப் பிணைந்த நீரின் தேவையை நிறைவிக்கும் பல்வேறு நீர் நிலைகளும் புனிதமுடையனவாகப் போற்றிக் கொள்ளப்பட்டன. இந்தியத் தத்துவச் சிந்தனையில், புனித நீராடல் சிறப்பாக  அமைந்துள்ளது. சமணர்களைப் போன்ற சில சமயத்தார் மட்டுமே நீராடலை இகழ்ந்தனர்.வடபுலத்து கங்கை, யமுனை, சரஸ்வதி என்பனவற்றிற்கு இணையாக, தென்னாட்டில் கிருஷ்ணா, கோதாவரி, காவிரி, வைகை என்பன பெரிதும் புனிதநீர் நிலைகளை கருதப்பெற்றன. காலப்போக்கில் கோவில்களை சார்ந்த இயற்கை மற்றும் செயற்கை நீர்நிலைகளாக அமைந்த குளங்களும் புனிதம் பெற்றன. நீர் நிலைகள் பெற்ற இந்த புனிதம், காலப்போக்கில் இலக்கிய  அங்கீகாரத்தையும் பெற்றுத் தந்தது. ஐம்பெரும் பூதங்களில் ஒன்றாகிய நீர்  நிறைந்த பகுதி, தமிழகத்தில், 'மருதம்' எனக் கொள்ளப்பட்டு இலக்கியப்  பெருமிதம் எய்தியது. இந்நிலத்தின் தலைவனாக, 'இந்திரன்' கொள்ளப்பட்டான்.  நீர்வளம் தருபவன் அவனே என்று கருதி அவனை வழிபடும் வகையில், இந்திரனுக்கும்  பெருவிழாக் காணப்பட்டதை இளங்கோவடிகளின் சிலப்பதிகாரம் விரித்துரைக்கிறது. தமிழ் இலக்கியங்கள், காவிரி, வையை, பொருணை நதிகளைத் தெய்வீக நதிகளாக  உயர்த்திப் பிடித்தன. பழந்தமிழ் இசை வடிவங்கள் என்று கருதப்படும் பரிபாடல்  தொகுப்பில், வைகை நதியைச் சிறப்பித்துப் பனுவல்கள் இணைந்து கொண்டன. முருகன்,  திருமால் முதலிய இறைவன்களைப் போற்றிய பரிபாடல், வைகையையும் ஒருங்கு  வைத்துப் பாடும் நிலை உருவாயிற்று. கடைசி சங்க இலக்கியங்களிலும்,  சிலப்பதிகாரம், மணிமேகலை முதலிய காப்பியங்களிலும், தமிழக நதிகள் கூடுதல்  தெய்வீகத் தன்மை உடையனவாகச் சித்தரிக்கப் பெற்றன.நீரின்  தன்மை, சாயல்  மற்றும் குண இயல்புகள் காரணங்களாக அது பெண்மையாக உருவகிக்கப்பட்டது.  தமிழகத்தின் ஆலயப் பெருவிழாக்களின் நிறைவில், 'தீர்த்தவாரி' மற்றும்  'ஆறாட்டு, கடலாட்டு' என்பன அமைந்தன. அத்தகையை தீர்த்தவாரி நிகழ்வுகளில்  ஒன்றாகவே, கும்பகோணம், 'மகாமகம்' அமைகிறது.தமிழக சிவாலயம் மற்றும்  வைணவ விண்ணகர விழாக்கள், தமிழ்த் திங்கள் ஒவ்வொன்றிலும், மதி நிறைநாளை  ஒப்பியே அமைந்துள்ளன. திங்களும் - தமிழ் மாதமும் ஒருங்கிணையும் விண்மீன்  சிறந்ததாகக் கொள்ளப்பட்டது. பெரும்பாலான திருக்கோவில் விழாக்கள்,  இந்நாட்களிலேயே கொண்டாடப்பட்டன. அவ்வாறு, பன்னிரண்டு ஆண்டுகளுக்கு ஒருமுறை  வரும் தமிழ் மாசித் திங்களில் பவுர்ணமியோடு இணையும் மக விண்மீன் நாள்,  'மகாமகம்' எனப் போற்றிக் கொள்ளப்படுகிறது. கோவில்கள் மிக்கிருக்கும்  திருநகராகிய கும்பகோணத்தில் சிறந்து விளங்கும், நுாற்றுக்கணக்கான  ஆலயங்களில், குறிப்பிட்ட சில சைவ - வைணவத் திருக்கோவில் இறையவர்கள், ஒருசேர வண்ணக் கோலத்தில் மகாமகக் குளக்கரை யில் எழுந்தருளி, மக்கள் நீராட  அருள்பாலிக்கும் விழாவே, 'மகாமகம்' எனப் போற்றப்படுகிறது. இந்தியாவின்  புனித நதிகள் பலவும் அந்நாளில், மகாமகக் குளத்தில் ஒருங்கிணைந்து  புனிதப்படுத்துவதாகப் புராணங்கள் தெரிவிக்கின்றன. ஒரே நேரத்தில், நகரின் வட  பகுதியில் ஓடும் காவிரியிலும்  தீர்த்தவாரி நிகழும். தமிழக  சமய வரலாற்றில், நீர் ஆதாரத்திற்காக ஆங்காங்கே குளங்களை வெட்டுவது,  அறச்செயல்களுள் ஒன்றாகக் கருதப் பெற்றது. திருச்செங்கோட்டில் அருளிச்  செய்யப்பட்டதாகக் கருதப்படும், 'அவ்வினைக்கு இவ்வினை' என்று துவங்கும்  பதிகப்பாடல் ஒன்றில், திருஞானசம்பந்தர், 'காவினை இட்டும்: குளம் பல தொட்டும்'  எனக் குறித்தருள்கிறார். ஆங்காங்கே அன்ன சத்திரம் கட்டுதல், ஓய்வெடுக்க  வழிப்போக்கருக்கு நிழல் தரும் மரங்களை வளர்த்து விடுதல், சோலைகளை அமைத்து  இளைப்பார அன்பு செய்தல் என்பனவற்றோடு குளங்களை வெட்டி, நீராதாரத்தைத் தரும் ஆறுகள் முதலியவற்றோடு இணைத்தல் என்பனவற்றை, சமயம்  சார்ந்தோர் மேற்கொள்ளும் நல்லறச் செயல்களாகச் அச்சமய நுால்கள்  எடுத்துரைக்கின்றன. இரண்டாயிரம்  ஆண்டுகளுக்கு முன் கட்டப்பட்ட கோவில்களின் உள்ளேயும், வெளியேயும்  குளங்கள் வெட்டப்பட்டன. முதல் ராசேந்திர சோழன், 'சோழ கங்கம்' என்ற பெயரில்,  மாபெரும் ஏரி ஒன்றை அமைத்ததை வரலாறு பேசுகிறது. முதல் இராசராசன், ஆலயத்தைச் சுற்றி குள அகழி அமைத்தான். ஒருவகையில், கோவில் அருகில் அமைக்கப் பெற்ற இத்தகைய  நீர் நிலைகள், பாரம்பரியமிக்க கோபுரம் முதலிய திருக்கோவில் கட்டுமானங்கள்,  கீழ் இறங்கி விடாது காக்கும் நிலத்தடி நீராதாரங்களாக நின்று காவல் செய்தன. ஒரே திருக்கோவிலுக்கென்றும், ஒரே ஊருக்கென்றும் நுாற்றுக்கணக்கான குளங்கள்  வெட்டப் பெற்றன. மக்களுக்காக மட்டுமின்றி விலங்குகளுக்காகவும், நீர்  நிலைகள் அமைக்கப்பெற்றன. சில குளங்களுக்கு நிரந்தர நீர்  வரத்திற்காக, நெடுந்துாரத்திலிருந்து கால்வாய்கள் வெட்டப் பெற்றன. சில  குளங்களுக்கு, நிலத்தடியிலான நீர் வழித்தடங்கள் மிகத்துல்லியமாக  அமைக்கப்பட்டிருந்தன.நெடுத்துாரம் பயணித்துச் சென்று, புனித நீர்  நிலைகளில் நீராடும் பழக்கமும் மரபும், இந்தியத் திருநாட்டில்  நிலவி நிலைத்திருக்கிறது. 'கங்கையாடிவென், காவிரி ஆடிவென்... குமரி ஆடிவென்' என கூறும் நாவரசர்  தேவாரப்பதிவு, தமிழ் மக்களின், புனித நீர் நிலைகளைத் தேடிச்சென்று உதவும் திறத்தை பேசிக் காட்டுகிறது. வடபுலத்துச் சைவர்கள், தென்னாட்டு ராமேசுவரம்  போந்து, சேது கடலாடி, ராமநாதப் பெருமானை வழிபடுகின்றனர்.  பலமொழி, வேறு வேறு கலாசாரம் கொண்டு விளங்கும் பல மாநிலங்களின்  ஒருங்கிணைப்பாக அமைந்த இந்தியாவின் ஒருமைப்பாட்டில், சமயம் சார்ந்த இந்த  நீராடல் மரபு, கணிசமான பங்களிப்பைத் தருகிறது.தற்காலத்தே புதிய நீர்  நிலைகளை, அற நோக்கில் அமைப்பார் இல்லை. ஒவ்வொரு ஊரிலும், நகரத்திலும்  நுாற்றுக்கணக்கான நீர்நிலைகள் துார் வாருவார் இன்றிச் சிறிது சிறிதாக  மண்மேடிட்டு, வீட்டு மனைகளாக்கி விட்டன. பெரிதும் புனிதமாகக் கருதப்பட்ட  நீர்நிலைகளில் கழிவு நீரைக் கலக்கவிட்டதால், அவை பயன்பாட்டுக்கு  உகந்ததாக இன்று இல்லை. மாபெரும் புனித நீராட்டாகிய  கும்பகோணம் மகாமகம் நடைபெறும் நேரத்தில், நாமும் புனித நீராடி இறையருள்  பெறுவோம்! அதே நேரத்தில், புதிய நீர் நிலைகளை அமைக்க இயலாவிடினும்,  இருக்கும் நீர் நிலைகளை மாசுபடுத்தாமலும், காணாது செய்துவிடாமலும் பாதுகாப்போம்  என்ற உறுதியையாவது பூணுவோம்! - - ரா.செல்வகணபதி --பேராசிரியர்nayanmar_63@yahoo.co.in</description>
</news>
