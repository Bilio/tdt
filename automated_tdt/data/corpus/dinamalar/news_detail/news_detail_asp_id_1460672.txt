<news>
<headline>தேனி பணியாரம்</headline>
<description>
'என்னப்பூ... டி.வி.,யில பணியாரம் சுடுறதை வெறிக்கப் பார்த்திட்டு இருக்கீக. வாழைப்பழ மண்டியை விட்டுட்டு, பணியாரக் கடை எதுவும் வைக்கப் போறீகளா?' நையாண்டி செய்தபடியே, நான் தங்கியிருந்த அறைக்குள் நுழைந்தார், உள்ளூர் பழ ஏஜன்ட். அறையின் தொலைக்காட்சியில், 'பணியாரம் செய்வது எப்படி' என, சொல்லிக் கொண்டிருந்தாள் பெண்ணொருத்தி. 'இப்பலாம் யாருண்ணே பணியாரம் சுடுறா; எல்லாம் ரெடிமேடு தானே!' என்ற என்னிடம், 'என்ன இப்படி சொல்லீட்டீக. சரி... சரி... முதல்ல வந்த வேலையை பார்க்கலாம்; அப்புறமா, பணியாரத்தைப் பத்தி பேசுவோம்' என, புதிர் போட்டு முடித்தார் அவர்.வந்த வேலையை முடித்து விட்டு, அவருடன் வண்டியில் ஏறினேன். அது, தேனி பாரஸ்ட் சாலையில் இருந்த, சின்ன கடையின் முன் நின்றது. 'வாங்கண்ணே... என்ன சாப்பிடுறீக?' உரிமையுடன் கேட்டார், அந்த பெண்மணி. 'நல்லா இருக்கியாம்மா? உன் கடைக்கு வேற என்ன சாப்பிட வருவோம். வழக்கம்போல பணியாரம் தான்!' பதில் முடிவதற்குள், பணியாரம் எங்கள் கைகளில் அடைக்கலமானது; கூடவே, 5 வகை சட்னியும்.'இந்தக் கடையில, பணியாரம் போட ஆரம்பிச்சு, 6 மாசம்தான் ஆகுது. அதுக்கு முன்னாடி சாதாரண டிபன் கடைதான். ஆனா இப்போ, இந்த கடைக்கு அவ்வளவு கிராக்கி. எப்போ வந்தாலும், காத்திருந்து தான் சாப்பிடணும்னா பார்த்துக்கோயேன்!' பேசியே பழக்கப்பட்ட பழ ஏஜன்ட், கடையின் பெருமை பேச... நான், அமைதியாய் சாப்பிட துவங்கினேன்.சூடான காரப்பணியாரம்: தோசைக்கு அரைக்குற அதே மாவுதான். அதுல, கொஞ்சம் வெந்தயத்தை சேர்த்து அரைச்சு, கேரட், மல்லித்தழையை நறுக்கிப்போட்டு, பணியாரக் கல்லுல ஊத்தியெடுத்தா, 'கமகம' காரப்பணியாரம் ரெடி.ருசியின் ரகசியம்: 'வழக்கமான பணியாரத்துக்கான பக்குவம்தான். ருசிக்காகவும், வயித்த கெடுக்காம இருக்கவும், காரப் பணியாரத்துல, கேரட் துருவல், இஞ்சித் துண்டு, கொத்தமல்லி எல்லாம் போடுறோம். அதனால தான், எங்களோட பணியாரம், நல்ல ருசியையும், வயிறாற சாப்பிட்ட திருப்தியையும் கொடுக்குது' என்கிறார், கடையின் உரிமையாளர் ராஜாமணி.என்ன விலை?: 5 வகை சட்னிகளுடன், 3 பணியாரங்களின் விலை, 10 ரூபாய். சோத்துமூட்டை: உள்ளூர் யாவாரி, ஊர் பெருமைக்காக ஒசத்தியா சொல்றாருனு நினைச்சிட்டு, அந்த கடைக்கு சாப்பிடப் போனேன். ஆனா, இட்லியில கால் பங்கு இருந்த பணியாரமும், அதுக்கு அவங்க கொடுத்த, 5 வகை சட்னியோட ருசியும், 'இன்னுங்கொண்டா... இன்னுங்கொண்டா'ன்னு கேக்க, நான் மட்டுமே இருபது, முப்பது பணியாரத்தை உள்ளே தள்ளுனேன். போதாக்குறைக்கு, யாவாரியோட காசுல, பஸ்சுல சாப்பிட, 50 ரூபாய்க்கி இனிப்பு பணியாரமும் கட்டிக்கிட்டேன்.இடம்: செல்வமணி டிபன் கடை, தேனி.போன்: 99944 44866நேரம்: மாலை 6:00 - இரவு 10:00 மணி</description>
</news>
