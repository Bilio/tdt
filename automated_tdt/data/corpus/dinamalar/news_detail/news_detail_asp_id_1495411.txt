<news>
<headline>இலவசம் இல்லாததால் பெண்கள் கூட்டம் 'ஜூட்'</headline>
<description>
திருவொற்றியூர்: திருவொற்றியூர் தொகுதியில், தற்போது தேர்தல் கூட்டங்களில், பெண்கள் பங்கேற்பதில்லை. திருவொற்றியூர் தொகுதியில், தேர்தல் தேதி அறிவிப்பிற்கு முன், அ.தி.மு.க.,வினர் முதல்வர் பிறந்த நாள், தி.மு.க.,வினர் ஸ்டாலின் பிறந்த நாள் கொண்டாட்டம் என, வாரத்தில் ஆறு நாட்கள் கூட்டம் நடத்தி புடவை, வேட்டி, தையல் மிஷின், சில்வர் குடம், பிளாஸ்டிக் குடம் என, இலவசங்களை வாரி இறைத்துக் கொண்டிருந்தனர். இலவசப் பொருட்களை வாங்குவதில் பெரும்பாலும் பெண்கள் தான் அதிகம் ஆர்வம் காட்டினர். அதனால், பொதுக் கூட்டங்களில் பெண்கள் கூட்டம் அதிக அளவில் குவிந்தது. தேர்தல் தேதி அறிவிப்பிற்கு பின், நடத்தை விதிகள் அமலுக்கு வந்ததால், இலவச பொருட்கள் வழங்க முடியாமல் கட்சிகள் திணறி வருகின்றன.விளைவாக, பொதுக் கூட்டங்களில் தற்போது பெண்கள் யாரும் பங்கேற்பதில்லை. கொஞ்சநஞ்சம் ஆண் தொண்டர்கள் மட்டும் பங்கேற்கின்றனர். அதனால் பல கட்சிகளின் பொதுக்கூட்டங்கள் ஆட்களின்றி வெறிச்சோடிக் காணப்படுகின்றன.</description>
</news>
