<news>
<headline>செய்துங்கநல்லூர் மிக்சர்</headline>
<description>
தம்பி மகனுக்கு முடி இறக்குவதற்காக, திருநெல்வேலியில் இருந்து திருச்செந்தூருக்கு, வாடகை காரில் சென்றுக் கொண்டிருந்தோம். 'என்னங்க... சாப்பாட்டுக்கு கடிச்சுக்க ஏதாவது வாங்கணும்' என் மனைவி கட்டளையிட்டாள். 'அய்யா... ஏதாவது நல்ல கடையில வண்டியை நிறுத்துங்க; பக்கோடா வாங்கணும்' நான், ஓட்டுனரை உஷார் படுத்தினேன். அடுத்த சில நிமிடங்களில் வண்டி நின்ற இடம், செய்துங்கநல்லூர் மிக்சர் கடை. ஓமப்பொடி, காராபூந்தி, வறுத்த கடலை, கறிவேப்பிலையுடன், சூடான மிக்சர் மணம் மூக்கைத் தொட, ௧ கிலோ மிக்சரும், எங்களுடன் காரில் ஏறியது.'சின்ன கடையா இருக்கே' நான் சொன்னதும், 'ஆமா சார். ஆனா, 59 வருஷமா இருக்கு' கடையின் பெருமையைச் சொல்ல ஆரம்பித்தார் ஓட்டுனர்.'இப்போ கடை முதலாளியா இருக்கிறாரே, இவரோட தாத்தா ராமசாமி, வித்தியாசமா ஏதாவது பண்ணணும்னு யோசிச்சு, 60 வருஷத்துக்கு முன்னாடி, இந்த மிக்சர் கடையை ஆரம்பிச்சாரு. கடை ஆரம்பிச்ச நாள்ல இருந்து, இன்னைக்கு வரைக்கும் கடைக்குன்னு தனியா பேர் எதுவும் கிடையாது; கதவும், அதே மரக்கதவு தான். வித்தியாசத்தை சுவையில மட்டும் காமிக்காம, மிக்சரோட அளவுலேயும் காட்டினாரு. இந்த கடையை ஆரம்பிக்கும் போது, திருச்செந்துாருக்கு பாதயாத்திரை வர்ற பக்தர்களோட வரத்து அதிகமா இருந்துச்சு. அவங்க சாப்பிட்டு பசியாற வசதியா, அளவுல பெரிய மிக்சரா போட்டாரு. மூணு தலைமுறையா, அந்த அளவும், சுவையும் இன்னும் மாறலை. சார்... ௨௦ நாள் வைச்சிருந்தாலும் கூட, கெட்டுப் போகாது சார்!' ஒரே மூச்சாய், மிக்சர் கடை பெருமையை சொல்லி முடித்தார் அவர்.இப்படித்தான் 'மிக்சர்' உருவாகிறது: கடலை மாவு, மொறுமொறுப்புக்கு அரிசி மாவு, வயித்தை கெடுக்காம இருக்க ஓமம், சீரகம், உப்புன்னு, எல்லாத்தையும் நல்லா பிசைஞ்சு, கொதிக்கிற கடலை எண்ணெயில பிளிஞ்சு எடுத்தா, 'கமகம'ன்னு தயாராகிடும், செய்துங்கநல்லூர் மிக்சர். 'பெரிய முதலாளி காலத்துல இருந்தே, இதே செய்முறை தான். இப்போ, ஒரு நாளைக்கு 80 கிலோ மிக்சர் தயார் பண்ணுறோம்' என்கிறார், கடையின் உரிமையாளர் கணேசன்.ருசியின் ரகசியம்: ஆரம்பத்துல இருந்தே, ஒரே 'பிராண்ட்' கடலை மாவு தான். பச்சரிசியை ஊற வைச்சு, இடிச்சு, அரிசி மாவா தயார் செய்றோம். 10க்கு 1ங்கற கணக்குல, கடலை மாவோடு அரிசி மாவை சேர்க்கிறோம். மிக்சருக்கான எண்ணெயை தினமும் மாத்திடுவோம். எண்ணெய் பிசுக்கு இல்லாம இருக்க, மிக்சரை கலக்குறதுக்கு ஓலைப் பாய்தான்; அதுவும்கூட, இந்த சுவைக்கு காரணம்.என்ன விலை?: எண்ணெய் பிசுபிசுப்பு இல்லாத மொறுமொறு மிக்சர், ஒரு கிலோ, 120 ரூபாய்.சோத்துமூட்டை: மிக்சரை காபியில ஊறப் போட்டு சாப்பிட்டிருக்கேன்; தயிர்ல போட்டு சாப்பிட்டிருக்கேன்; பேல் பூரியில போட்டு சாப்பிட்டிருக்கேன்; ஏன், பழைய கஞ்சி கூடவும் சாப்பிட்டிருக்கேன். ஆனா, சுடச்சுட இப்ப தான் சாப்பிடறேன். வெறும் கடலை மாவுல இம்புட்டு ருசியா? எம்புட்டு சாப்பிட்டாலும் திகட்டவே இல்லைப்பா; அதான், வைச்சு சாப்பிட, 3 கிலோ 'பார்சல்' பண்ணிட்டேன்.இடம்: செய்துங்கநல்லூர் மிக்சர் கடை, தூத்துக்குடிபோன்: 97872 11088நேரம்: காலை 8:00 - இரவு 8:00 மணி</description>
</news>
