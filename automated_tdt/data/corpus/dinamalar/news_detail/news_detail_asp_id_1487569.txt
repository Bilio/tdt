<news>
<headline>பழிக்குப் பழி</headline>
<description>
பார்லிமென்ட் தேர்தல் பிரசாரத்தின் போது, 'காங்கிரஸ் முக்த் பாரத்' - அதாவது, 'காங்கிரஸ் இல்லாத இந்தியா என்பது தன் நோக்கம்' என, பிரசாரம் செய்தார் மோடி. எல்லா அரசியல்வாதிகளைப் போல பேசுகிறார் மோடி என, அனைவரும் நினைத்தனர்.  ஆனால், 'மோடி காங்கிரஸை ஒழித்துக் கட்ட, கடந்த இரண்டு ஆண்டுகளாக எடுத்த முயற்சி, தற்போது பலன் அளிக்க ஆரம்பித்துள்ளது' என்கின்றனர் பா.ஜ.,வினர்.அருணாச்சல பிரதேசத்தில் காங்., ஆட்சி இருந்தது.  காங்., -- எம்.எல்.ஏ.,க்களில் பலர், அதை விட்டு வெளியேறியதால், காங்., ஆட்சி இழந்தது.  பா.ஜ., - எம்.எல்.ஏ.,க்கள் ஆதரவுடன், காங்., அதிருப்தி எம்.எல்.ஏ.,க்கள் ஆட்சியைப் பிடித்தனர். காங்., ஆட்சியிலிருக்கும் இன்னொரு மாநிலம், உத்தரகண்ட். இங்கும், இப்போது காங்கிரசுக்கு தலைவலி.  பல காங்., - எம்.எல்.ஏ.,க்கள் கட்சி மீது அதிருப்தியால், பா.ஜ.,விற்கு ஆதரவு தெரிவித்துள்ளனர். இதனால், இங்கு காங்., ஆட்சி ஆட்டம் கண்டுள்ளது. அடுத்த வாரம், சட்டசபையில் மெஜாரிட்டியை நிரூபிக்க, காங்., முதல்வர் ஹரீஷ் ராவத்திற்கு, கவர்னர் உத்தரவிட்டுள்ளார். இதற்கிடையே, இந்த எம்.எல்.ஏ.,க்களை பதவி நீக்கம் செய்யும் முயற்சியில், சபாநாயகர் இறங்கியுள்ளார். எப்படியும் காங்., அரசு கவிழும் என்கிறது பா.ஜ.,இமாச்சலப் பிரதேசத்திலும், வீர்பத்ர சிங் தலைமையில் காங்., ஆட்சி நடைபெறுகிறது.  'வருமானத்திற்கு அதிகமாக காங்., முதல்வர் சொத்து சேர்த்துவிட்டார்' என, சி.பி.ஐ., வீர்பத்ர சிங் மீது, வழக்கு தொடர்ந்துள்ளது.  அமலாக்கப் பிரிவு, முதல்வரின் சொத்துக்களை முடக்கியுள்ளது. இந்த வழக்கில், சிங் பதவி விலக வேண்டிய கட்டாயம் வரும் என்கின்றனர் பா.ஜ., தலைவர்கள்.அடுத்ததாக, அசாமிலும், கேரளாவிலும் காங்., ஆட்சி.  இப்போது, இந்த மாநிலங்களில் சட்டசபை தேர்தல்கள் நடைபெற உள்ளன.  அசாமில் ஆட்சியைப் பிடிக்க, பா.ஜ., தீவிரமாக களத்தில் இறங்கியுள்ளது. அசாமைச் சேர்ந்த மத்திய அமைச்சர் சர்பானந்த சோனோவால் தலைமையில் தேர்தலைச் சந்திக்கிறது பா.ஜ.,  - காங்., மீது மக்கள் அதிருப்தியில் இருப்பதால், இங்கு பா.ஜ., வெற்றிக்கு, நல்ல வாய்ப்பு உள்ளதாக பா.ஜ., கருதுகிறது.'கேரளாவில் காங்., மீண்டும் ஆட்சி அமைக்க வாய்ப்பில்லை; இடதுசாரிகள் தான் ஆட்சியைப் பிடிப்பர். இப்படி காங்., எந்த மாநிலத்திலும் ஆட்சியில் இருக்காது' என, பா.ஜ., நினைக்கிறது.ராஜ்யசபாவில் பா.ஜ.,விற்கு மெஜாரிட்டி கிடையாது. காங்கிரசும், மற்ற எதிர்க்கட்சிகளும் தான் மெஜாரிட்டியில் உள்ளன. இதனால், ராஜ்யசபாவை நடக்க விடாமல், முடக்கி வருகின்றன.  மோடி அரசின் முக்கிய மசோதாக்கள் நிறைவேற்ற முடியாமல், ராஜ்யசபா தடையாய் உள்ளது. இதனால் வெறுத்துப் போன மோடி, 2017ல் காங்., எந்த மாநிலத்திலும் ஆட்சியில் இருக்கக் கூடாது. இதனால், ராஜ்யசபாவில் காங்., மைனாரிட்டி ஆகிவிடும் என  திட்டமிட்டு, காங்கிரசை ஒழித்துக்கட்ட, களத்தில்  இறங்கியுள்ளாராம் மோடி.மோடியின் கோபம் :நம்ம ஊர் திராவிட கட்சி தலைவர்கள், தங்களை மற்றவர்கள் புகழ்ந்து தள்ள வேண்டும் என, விரும்புகிறவர்கள். அப்படி  புகழும் கட்சியினருக்கு, பதவிகள் அள்ளித் தரப்படும். ஆனால், பா.ஜ.,வில் நிலைமை வேறு மாதிரி. பிரதமர் மோடியைப் புகழ்ந்து பேசிய சீனியர் மத்திய அமைச்சருக்கு, பாராட்டிற்குப் பதிலாக, குட்டு விழுந்தது.சமீபத்தில், டில்லியில் பா.ஜ., தேசிய தலைவர்களின் கூட்டம் நடைபெற்றது. அதில் பேசிய மத்திய அமைச்சர் வெங்கையா நாயுடு, 'இறைவன் இந்தியாவிற்கு கொடுத்த வரம் பிரதமர் மோடி' என புகழ்ந்து தள்ளியதோடு, மீடியாவிலும் இதைச் சொன்னார். இதன்பின், மத்திய அமைச்சரவைக் கூட்டம் நடைபெற்றது. அதில் பேசிய மோடி, 'வெங்கையா சீனியர். என்னைப் பற்றி அவர் இப்படி பேசியிருக்கக் கூடாது. தயவுசெய்து என்னைப் பற்றி புகழ்ந்து பேச வேண்டாம். இந்த தனிநபர் வழிபாடு, நம் கட்சியில் இருக்கக் கூடாது; அது எனக்குப் பிடிக்காது. கட்சிக்கும் இது நல்லதில்லை' என கோபத்தோடு சொன்னாராம்.  இதைக் கேட்டு நெளிந்தாராம் வெங்கையா.</description>
</news>
