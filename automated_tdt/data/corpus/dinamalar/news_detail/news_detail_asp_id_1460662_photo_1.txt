<news>
<headline>சேலம் தட்டு வடை</headline>
<description>
தூக்கம் தடைபட கண் திறந்தேன்; சோம்பலாய் இருந்தது. 'இன்னும் கொஞ்ச நேரம்' என, என் மனதிற்கு சொல்லிவிட்டு, மீண்டும் கண்களை மூடினேன். அதுவரை, என் காதருகில் கேட்டுக் கொண்டிருந்த அந்த சத்தம், என்னை விட்டு கொஞ்சம் கொஞ்சமாய் விலகியது. திடீரென வந்த பெரிய சத்தத்திற்குப் பின், மொத்த சத்தமும் நின்றது! எழுந்து பார்த்தேன்; கட்டிலில் இருந்து விழுந்து கிடந்த என் 'குறட்டை' நண்பன், என்னை பரிதாபமாய் பார்த்துக் கொண்டிருந்தான். 'சரி, எழுந்திரு; கிளம்பலாம்' நான் சொன்னதும், பொன்னம்மா பேட்டைக்கு புறப்பட ஆயத்தமானோம்.'என்னடா இது; தள்ளுவண்டி கடையைச் சுத்தி இவ்ளோ கூட்டம் நிக்குது?' என் கேள்வியை காதில் வாங்காமல் சென்று கொண்டிருந்த என் நண்பன், அக்கடையின் முன் போய் நின்றான். கடைக்காரர், ஒரு தட்டுவடையில் சட்னியைத் தோய்த்து, அதன் மேல் காய்கறிகள் துருவலைத் துாவி, மற்றொரு சட்னி தோய்த்த தட்டுவடையால் அதை மூடி, அருகில் இருந்தவர்களுக்கு கொடுத்துக் கொண்டிருந்தார்.'இது, சேலம் ஸ்பெஷல்டா. 40 வருஷத்துக்கு முன்னாடி, அரிசி முறுக்கு வியாபாரம் பண்ணின ஒருத்தர் கண்டுபிடிச்சது தான் இந்த தட்டுவடை. சேலம் முழுக்க, இந்த தட்டுவடை கடைகளை நீ பார்க்கலாம். ஒவ்வொரு இடத்துலேயும், ஒவ்வொரு கைப்பக்குவம். ஆனா, இந்த கடை ருசியை அடிச்சுக்க முடியாது. சும்மா, 'நச்'சுன்னு இருக்கும்!' நண்பன் சொல்லி முடித்த நேரத்தில், ரெண்டாவது தட்டுவடை செட்டை, கடைக்காரரான ஜெய்சங்கர், என் கையில் திணித்தார். 'உன்னை மாதிரி ஒரு தீனி மாட்டை, நான் பார்த்ததே இல்லைடா!' என்றபடி, அவன் முதல் தட்டுவடையை கடிக்கத் துவங்கினான்.'மொறு மொறு' தட்டு வடை செட்: பொரிகடலை, பச்சரிசியில தயாராகுற தட்டுவடை மேல, நமக்குத் தேவையான சட்னியைத் தடவி, அதுமேல, நீளமா வெட்டி வைச்சிருக்கிற கேரட், பீட்ரூட், வெங்காயம், கொத்தமல்லியை தூவணும். இன்னொரு தட்டு வடையை எடுத்து, அதுமேலேயும் சட்னியை தடவி, காய்கறி தூவல் மேல குப்புற படுக்க வைச்சா, 'தட்டு வடை செட்' ரெடி!ருசியின் ரகசியம்!: 'தக்காளி, புதினா உள்ளிட்ட சட்னி வகைகளும், சிறிய அளவில் நறுக்கப்பட்ட காய்கறிகளும், தட்டுவடையோட சேர்ந்து புது ருசியை கொடுக்குது. ஆனாலும், மேட்டுப்பாளையத்து காய்கறிகளோட தனித்துவமான ருசி தான், 'தட்டுவடை செட்' சுவைக்கு முக்கிய காரணம்' என்கிறார் கடைக்காரர் ஜெய்சங்கர்.என்ன விலை?: 8 தட்டுவடை கொண்ட ஒரு செட், 10 ரூபாய்.சோத்து மூட்டை: ராத்திரி சாப்பாட்டை மனசுல வைச்சு, வெறும் 10 'தட்டுவடை செட்'டை மட்டும் தான் உள்ளே தள்ளியிருக்கேன். சும்மா சொல்லக்கூடாது; சட்னியோட கூட்டணி போட்டு, கேரட்டும், பீட்ரூட்டும், வெங்காயமும் சும்மா அமர்க்களமா இருக்கு. தட்டுவடையோட மொறுமொறுப்பு, 'இன்னும் கொஞ்சம் என்னை நொறுக்கு'ன்னு கெஞ்சுது. அட...அட...அட... கடைக்காரர் மட்டும் பொண்ணா இருந்திருந்தா, நாலு பவுன்ல ஒரு வளையலே வாங்கிப் போட்டிருக்கலாம். இல்ல...நண்பா?இடம்: தட்டுவடை செட், தில்லைநகர். சேலம்.போன்: 96296 49925நேரம்: மாலை 4:30 - இரவு 9.00 மணி</description>
</news>
