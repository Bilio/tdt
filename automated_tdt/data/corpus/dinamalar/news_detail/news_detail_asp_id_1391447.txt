<news>
<headline>தண்ணீரில் மிதக்கும் சென்னையை பார்த்து மற்ற நகரங்கள் பாடம் கற்குமா</headline>
<description>
அதிகப்படியான பருவமழை காரணமாக சென்னை மாநகரமே தண்ணீரில் மூழ்கியுள்ள நிலை ஏற்பட்டுள்ளது. இதற்கு கட்டுப்பாடற்ற மனித செயல்பாடுகள் தான் காரணம் என கூறப்படுகிறது. புறநகரங்களில் இருந்த நீர்நிலைகள், வயல்வெளிகளில் எல்லாம் வீடுகள் கட்டப்பட்டுள்ளன. மாநகரத்தில் மக்கள் அடர்த்தி அதிகமாகும் போது பல விதமான பிரச்னைகள் ஏற்படுகின்றன. அதில் இதுவும் ஒன்று. மக்கள் அடர்த்தி மிகுந்த நகரங்களில் இயற்கை சீற்றத்தால் லட்சக்கணக்கான மக்கள் பாதிப்படைகின்றனர். தற்போது சென்னைக்கு ஏற்பட்டுள்ள நிலை இந்தியாவின் எந்த நகரத்துக்கு வேண்டுமானலும் ஏற்படலாம். சென்னையை பார்த்து மற்ற நகரங்கள் பாடம் கற்று முன்னெச்சரிக்கை நடவடிக்கை எடுக்குமா என்ற தலைப்பில் தனியார் ஆங்கில செய்தித் தொலைக்காட்சி சேனலில் விவாதம் நடந்தது. நிகழ்ச்சியை நிதி ரஸ்தான் தொகுத்து வழங்கினார். விவாதத்தில் சுற்றுச்சூழல் ஆர்வலர் நிஷா தோடா, பா.ஜ.,வைச் சேர்ந்த சாய்னா, மாநகராட்சி அதிகாரி விக்ரம் கபூர் மற்றும் சென்னைவாசி தியாகராஜன் ஆகியோர் கலந்து கொண்டனர்.தொகுப்பாளர் நதி ரஸ்தான்: மழை ஆண்டுதோறும் பெய்து கொண்டிருக்கிறது. சிறிய அளவு மழை பெய்தாலே இந்திய நகரங்களால் தாக்கு பிடிக்க முடிவதில்லை. இதில் சற்று கூடுதலாக மழை பெய்தால், அதன் பாதிப்புகள் இயற்கை பேரிடர் போன்று உள்ளது. இதற்கு என்ன காரணம். சென்னை நகரமே தண்ணரீல் மூழ்கியுள்ளது. இதை பார்த்து மற்ற நகரங்கள் தங்களது கட்டமைப்பை மேம்படுத்துமா? இல்லை பாதிப்பு வந்த பின் தான் நடவடிக்கைகளில் இறங்குமா?சுற்றுச்சூழல் ஆர்வலர் நிஷா தோடா: மக்கள் அடர்த்தி மிகுந்த நகரங்களில் சிறு இயற்கை சீற்றம் கூட பெரிய அளவில் பாதிப்பை ஏற்படுத்துகின்றன. இதற்கு நகரங்களுக்கு தேவையான கால்வாய்கள், வடிகால்கள் போன்றவற்றை பராமரிக்க மறந்துவிட்டது தான் காரணம். அவற்றை பாரமரிப்பதுடன், நகர கட்டமைப்பை மேம்படுத்துவதும் முக்கியம். இயற்கையாக அமைந்த கிராமங்களில் மழையின் பாதிப்புகள் குறைவாகத்தான் இருக்கும். சுற்றுச்சூழல் மீது அக்கறை கொண்டு நகரங்களை வடிவமைத்தால் மட்டுமே பாதிப்புகளில் இருந்து தப்பலாம்.பா.ஜ.,வைச் சேர்ந்த சாய்னா: மக்கள் சக்தியால் ஒருபுறம் நன்மை இருந்தாலும், அதைவிட அதிகமான பாதிப்புகளும் இருக்கத்தான் செய்கின்றன. வரைமுறையின்றி ஏற்படும் நகர பெருக்கத்தால் அதிகப்படியான மக்கள் பாதிக்கப்படுகின்றனர். பா.ஜ., ஆட்சியில் நகர உள்கட்டமைப்புக்கு முக்கியத்துவம் தரப்படுகிறது. சுற்றுச்சூழலுக்கு பாதிப்பு ஏற்படாமல் ஸ்மார்ட் சிட்டிகள் அமைக்கப்படுகின்றன. இந்திய நகரங்களின் கட்டமைப்புகளை மேம்படுத்த மத்திய அரசு நடவடிக்கை எடுத்து வருகிறது. இதற்கு அம்மாநில அரசுகளும் துணைபுரிய வேண்டும்.மாநகராட்சி அதிகாரி விக்ரம் கபூர்: மழை வெள்ளத்தை கணித்து முன்னெச்சரிக்கை நடவடிக்கை எடுப்பது கடினம். ஆயத்த பணிகளையும், மீட்பு குழுவினரையும் தயார் நிலையில் வைத்திருந்தாலும் தொடர்மழையினால் நிவாரணப் பணிகள் பாதிக்கப்படுகின்றன. இதுபோன்ற காலங்களில் உயிர் இழப்புகள் நிகழாமல் தடுப்பதே எங்களின் முதல் பணி. பின் மக்களை இயல்பு வாழ்க்கை அழைத்து வருவது போராட்டமாக உள்ளது. சுற்றுச்சூழலுக்கு பாதிப்புகளை ஏற்படுத்தாத வண்ணம் தீவிர சட்டங்களை கொண்டு வர வேண்டும். அப்படி செய்தால் மட்டுமே இதுபோன்ற காலங்களில் பாதிப்பை குறைக்க முடியும்.சென்னைவாசி தியாகராஜன்: சென்னை நகரம் சிறுமழைக்கு கூட தாக்கு பிடிப்பதில்லை. எந்த அரசு வந்தாலும் நகர மேம்பாட்டில் கவனம் செலுத்துவதில்லை. பாதிப்புகள் ஏற்படும் போது மட்டும் நடவடிக்கை எடுக்கின்றனர். முன்னரே கவனித்து தற்காப்பு நடவடிக்கை எடுக்காத வரை நகர மக்களின் பாடு திண்டாட்டம் தான். தற்போதைய மழையால் இயல்பு வாழ்கை மட்டுமல்ல, மக்களின் வாழ்வாதாரமே பாதிக்கப்பட்டுள்ளது. இதற்கு மத்திய, மாநில அரசுகள் தான் உரிய நடவடிக்கை எடுக்க வேண்டும். இதுபோன்று மற்ற நகரங்களிலும் ஏற்படாமல் தடுக்க திட்டங்கள் தீட்ட வேண்டும்.இவ்வாறு விவாதம் நடந்தது.</description>
</news>
