<news>
<headline>காதலுக்கு போர் ஒரு தடையல்ல!</headline>
<description>
ஈழத்து கவிஞர் ஈழவாணியின் 'மூக்குத்திப் பூ' கவிதைத் தொகுப்பை சமீபத்தில் படித்தேன். பூவரசி பதிப்பகம் வெளியிட்டு உள்ளது.ஈழ மண்ணின் பெண்ணியம், காதல், யுத்தம் ஆகியன பற்றி அவர் எழுதிய கவிதைகளின் தொகுப்பே இந்த நூல். இலங்கையோடு, பிற உலக நாடுகளை கடந்த, 50 ஆண்டுகளில் ஒப்பிடுகையில், மிகத் துயரமான காலகட்டத்தையே, ஈழ மக்கள் சந்தித்துள்ளனர். அந்த மண்ணின் இலக்கியம் என்பது, கோபம், ஆதங்கம், துயரம் ஆகியன கலந்ததாகவே இருக்கும். அதை அப்படியே வெளிப்படுத்தி உள்ளார் கவிஞர். ஈழ பெண்களுக்கான பெண்ணியம் என்பது, மிகவும் துயரமானது. போரில் கணவனை இழந்த இளம் விதவை, ராணுவத்தால் சீரழிக்கப்பட்ட இளம்பெண் என, ஈழப் பெண்களின் துயரம் தொடர்கிறது. வீட்டின் ஆண்மகனை இழந்து, சிறு குழந்தைகளை வளர்க்க வேண்டிய கட்டாயத்தில் இருக்கும் ஈழப் பெண்ணின் மனதை, அப்படியே படம் பிடித்து காட்டுகிறது இந்த கவிதைத் தொகுப்பு.காதல் என்பது பிற பகுதிகளைப் போலவே, ஈழ மண்ணிலும் எதிர்ப்புக்கு உள்ளானதே. யுத்த பூமிக்குள்ளும் காதல் அரும்புகிறது. வழக்கம் போல், அதற்கு இரு வீட்டாரின் எதிர்ப்பும் இருக்கிறது. அதையும் தாண்டி, காதல் தொடர்கிறது. மனித  அன்பின் ஈர்ப்புக்கு, போர் ஒரு தடையில்லை என்பதை கவிஞர் அழகாக வெளிப்படுத்துகிறார்.ஈழத்தில் நடந்த யுத்தத்தை தமக்கே உரிய பாணியில் கவிதைகள் சொல்கின்றன. போரின் கோர தாண்டவத்தை மிக உயிரோட்டத்தோடு படம் பிடிக்கும் கவிதைகள் பல உள்ளன. போரின் போது எவ்வித மனிதாபிமானத்தையும் பின்பற்றாமல், பெண்கள், குழந்தைகள் கொல்லப்படுவதையும், துன்புறுத்தப்படுவதையும் உலகுக்கு உணர்த்துகிறார்.போர் முடிந்தாலும், அதனால் ஏற்பட்ட பாதிப்பும், வடுவும் இன்னும் பல நூற்றாண்டுகளுக்கு தொடரும். அதற்கு பிராயச்சித்தமே இல்லை. எவ்விதமான இழப்பீடுகளைத் தந்தாலும், உறவுகளை இழந்த சொந்தங்களை தேற்றவோ, புது வாழ்வு அளிக்கவோ எவராலும் முடியாது என்பதை இக்கவிதைத் தொகுப்பு எடுத்துக்காட்டுகிறது. ஈழ இலக்கியத்தில் மிக முக்கியமான படைப்பாக, 'மூக்குத்திப் பூ' இடம் பிடித்துள்ளது.நெடுந்தீவு அகிலன்பாடலாசிரியர், இலங்கை தேசிய விருதாளர்</description>
</news>
