<news>
<headline>சி.ஆர்.சரஸ்வதிக்கு வாய்ப்பு; பின்னணி என்ன?</headline>
<description>
- நமது நிருபர் -அலைபேசியில் பேசிக் கொண்டு, தேசியக் கொடி ஏற்றி சர்ச்சையில் சிக்கிய, பல்லாவரம் சட்டசபை தொகுதி அ.தி.மு.க., வேட்பாளர் சி.வி.இளங்கோவன் நேற்று மாற்றப்பட்டு, அந்த கட்சியின் செய்தி தொடர்பாளர் சி.ஆர்.சரஸ்வதி, புதிய வேட்பாளராக அறிவிக்கப்பட்டுள்ளார். இதன் பின்னணியில் பல்வேறு புதிய தகவல்கள் வெளியாகி உள்ளன.இதுகுறித்து பல்லாவரம் தொகுதி, அ.தி.மு.க., நிர்வாகிகள் சிலர் கூறியதாவது:அந்த தொகுதியின் தற்போதைய அ.தி.மு.க., எம்.எல்.ஏ., தன்சிங். தொகுதி முழுவதும் தனது மற்றும் கட்சியின் பெயரை கெடுத்து வைத்துள்ளதுடன், உட்கட்சி பூசலையும் வளர்த்துள்ள விவரம், ஜெயலலிதாவின் பார்வைக்கு சென்றதால் தான், இம்முறை அவருக்கு வாய்ப்பு கிடைக்கவில்லை. பல்லாவரம் தொகுதியில் பல்லாவரம், பம்மல், அனகாபுத்துார் ஆகிய மூன்று நகராட்சிகள் உள்ளன. தொகுதியில் பெரும்பகுதி ஓட்டுகள் பல்லாவரத்தில் தான் உள்ளன. இதனால் தான் கடந்த தேர்தலில் நகர செயலர் தன்சிங் வாய்ப்பு பெற்றார். இம்முறை அவருக்கு உறுதியாக சீட் இல்லை என்ற பிறகு தான், பல்லாவரத்திற்கு அடுத்து அதிகளவு ஓட்டு கொண்ட பம்மல் நகராட்சியின், நகர செயலர் சி.வி.இளங்கோவன் வேட்பாளரானார்.அவர் வேட்பாளராக அறிவிக்கப்பட்டதும், 'கட்சியினரிடம் நெருக்கம் இல்லாதவர்; தேசியக் கொடி ஏற்றிய போது, அலைபேசியில் பேசி சர்ச்சையை ஏற்படுத்தியவர்; தேர்தலில் ஒரு பைசா கூட செலவு செய்யமாட்டார்' என பல்வேறு சர்ச்சைகளை ஒரு சிலர் கிளப்பிவிட்டு, தலைமைக்கும் புகார்களை அனுப்பி வைத்தனர். இதனால் அவர் தற்போது மாற்றப்பட்டுள்ளார்.தன்சிங், சி.வி.இளங்கோவனை தவிர்த்து, மூன்றாவது நிலையில் அனகாபுத்துார் நகராட்சி தலைவர் வேலாயுதத்திற்கு வாய்ப்பு இருந்தது. உள்ளூர் மற்றும் கட்சியினரிடம் செல்வாக்கு கொண்ட அவர், செலவழிக்க தயங்கமாட்டார். ஆனால், கடந்த உள்ளாட்சி மன்ற தேர்தலில், தனக்கு நகராட்சி தலைவர் பதவிக்கு போட்டியிட அ.தி.மு.க.,வில் சீட் வழங்கப்படாததால், சுயேச்சையாக போட்டியிட்டார். இதனால் கட்சியில் இருந்து நீக்கி வைக்கப்பட்ட அவர், நகராட்சி தலைவராக ஜெயித்த பிறகு, கட்சியில் சேர்க்கப்பட்டார். அவருக்கு எம்.எல்.ஏ., சீட் கொடுத்தால், மற்ற கட்சியினர் மத்தியில் அதிருப்தி ஏற்படும் என்றும், தன்னை தவிர வேறு யாருக்கு எம்.எல்.ஏ., சீட் கொடுத்தாலும், தன்சிங் உள்ளடி வேலை பார்த்து வெற்றி வாய்ப்பை கெடுத்து விடுவார் என்றும், உளவுத்துறை மூலம் தலைமைக்கு தகவல் சென்றுள்ளது.இதை எல்லாம் கருத்தில் கொண்டு தான், தற்போது தொகுதிக்கு சம்பந்தமில்லாத, ஆனால், ஜெயலலிதாவிற்கு நெருக்கமான சி.ஆர்.சரஸ்வதி பல்லாவரம் தொகுதிக்கு வேட்பாளராகி உள்ளார். அவருக்கு களத்தில் இறங்கி வேலை செய்யாவிட்டால், ஜெயலலிதாவிற்கு உடனடியாக புகார் செல்லும். இதனால் பதவி பறிபோகும்.தற்போது வேறு வழியில்லாமல், சி.ஆர்.சரஸ்வதியின் வெற்றிக்கு, தொகுதியின் ஒட்டுமொத்த கட்சி நிர்வாகிகளும் பாடுபட வேண்டியது தான். இனி இந்த தொகுதியில் உட்கட்சி பூசல், உள்ளடி வேலைகளுக்கு இடம் இருக்காது.இவ்வாறு அந்த நிர்வாகிகள் கூறினர்.</description>
</news>
