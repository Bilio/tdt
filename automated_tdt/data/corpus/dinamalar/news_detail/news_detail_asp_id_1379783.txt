<news>
<headline>மத அரசியல் பிரதமரின் நம்பகத்தன்மையை குறைக்கிறதா?</headline>
<description>
கடந்த லோக்சபா தேர்தலில் காங்கிரஸ் கட்சியை வீழ்த்தி பா.ஜ., மிகப்பெரிய வெற்றி பெற்றது. இதற்கு முக்கிய காரணம் மோடி அலை. பத்தாண்டு கால காங்கிரஸ் ஆட்சியில் சலிப்படைந்த மக்கள் மாற்றம் வேண்டும் என பா.ஜ.,வுக்கு ஓட்டளித்தனர். மத அரசியலில் மோடி ஈடுபடமாட்டார் என மக்கள் உறுதியாக நம்பினர். ஆனால் தற்போது நடக்கும் மத அரசியலுக்கு மோடி எந்த பதிலும் அளிக்காமல் மவுனம் காத்து வருகிறார். இதனால் பிரதமரின் நம்பகத்தன்மை குறையுமா என ஆங்கில தனியார் செய்தி தொலைக்காட்சி சேனலில் விவாதம் நடந்தது. நிகழ்ச்சியை விஷ்ணு சோம் தொகுத்து வழங்கினார். விவாதத்தில் தொழில் அதிபர் விக்ரம் சிங் மேதா, காங்., செய்தித் தொடர்பாளர் ரீடா பகுகுணா ஜோஷி, பா.ஜ., செய்தித் தொடர்பாளர் கிருஷ்ண சாகர் ராவ், ஐக்கிய ஜனதா தள ராஜ்யசபா எம்.பி., பவன் கே வர்மா ஆகியோர் பங்கேற்றனர்.தொகுப்பாளர் விஷ்ணு சோம்: பிரதமர் நரேந்திர மோடி மீது முழு நம்பிக்கை வைத்து மக்கள் ஓட்டளித்தனர். அதற்காக மோடியும் கடுமையாக உழைத்து வருகிறார். நாட்டின் முன்னேற்றத்துக்காக பல திட்டங்கள் தீட்டப்படுகின்றன. இருப்பினும் சில மதவாத அரசியல், பா.ஜ., மீதான நம்பிக்கையை குறைக்கிறது. மதவாத செயல்களை கண்டிக்காமல் பிரதமர் மோடி மவுனம் காத்து வந்தால் அவரது நம்பகத்தன்மை குறையும் என வெளிநாட்டு செய்தி நிறுவனம் கருத்து தெரிவிக்கிறது. இது போன்ற மத அரசியல் பிரதமர் மோடியின் மீதான நம்பகத்தன்மையை குறைத்து விடுமா?தொழில் அதிபர் விக்ரம் சிங் மேதா: பிரதமர் மோடியின் வெளிநாட்டு பயணங்களால் இந்தியாவின் பெயர் உலகெங்கும் ஓங்கி ஒலிக்கிறது. வெளிநாட்டு முதலீடுகளால் ஏற்படும் தொழில் வளர்ச்சியை காண சில ஆண்டுகள் பிடிக்கும். பிரதமர் மோடி இந்தியாவின் வளர்ச்சியை மட்டுமே கவனத்தில் கொண்டு கடுமையாக உழைத்து வருகிறார். அதனால் மத அரசியலை அவர் கண்டு கொள்வதில்லை என நினைக்கிறேன். அதையும் கவனத்தில் கொண்டு செயல்பட்டால் மக்கள் மத்தியில் அவரது மதிப்பு மேலும் கூடும்.காங்., செய்தித் தொடர்பாளர் ரீடா பகுகுணா ஜோஷி: மத அரசியலை பிரதமர் மோடி கண்டு கொள்ளாமல் இருப்பது, அதற்கு ஆதரவு அளிப்பது போல் தான் உள்ளது. மக்கள் பிரச்னையை தீர்க்கும் ஒரே தலைவராக அவரை நினைத்தனர். ஆனால் அவர் எந்த பிரச்னையும் தீர்க்கவில்லை. புதிதாக பிரச்னையை உருவாக்கி வருகிறார். இதனால் அவர் மீதான நம்பகத்தன்மை குறைவது மட்டுமல்லாமல் நாட்டின் அமைதி தன்மைக்கும் பங்கம் ஏற்படும்.பா.ஜ., செய்தித்தொடர்பாளர் கிருஷ்ண சாகர் ராவ்: பா.ஜ., மத அரசியலில் ஈடுபடுகிறது என்ற பொய் பிம்பம் உருவாக்கப்பட்டுள்ளது. எதிர்க்கட்சிகள் சிறு விஷயத்தை ஊதி பெரிதாக்குகின்றனர். அவர்கள் தான் தூண்டி விட்டு பிரச்னை உருவாக காரணமாக இருக்கின்றனர். உண்மையில் பா.ஜ., மத அரசியலில் ஈடுபடவில்லை. பிரதமர் மோடி அதை ஒருபோதும் அனுமதிக்க மாட்டார்.ஐக்கிய ஜனதா தள எம்.பி., பவன் கே வர்மா: மத அரசியல் நடக்கவில்லை என்பதை ஏற்றுக் கொள்ள முடியாது. நாடு முழுவதும் நடைபெறும் சம்பவங்களை கவனித்தாலே பிரச்னையை புரிந்து கொள்ளலாம். மத அரசியல் மிக அபாயகரமான ஒன்று. அதை ஒருபோதும் அனுமதிக்க கூடாது. பிரதமர் மோடி மவுனத்தை கலைத்தால் மட்டுமே அவருக்கும், நாட்டுக்கும் நல்லது. இவ்வாறு விவாதம் நடந்தது.</description>
</news>
