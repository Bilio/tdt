<news>
<headline>பிரிவினைவாதிகளுக்கு நிதி அளிக்கிறதா காஷ்மீர்</headline>
<description>
காஷ்மீர் மாநில அரசு பிரிவினைவாதிகளுக்கு நிதி அளிக்கிறது என குற்றச்சாட்டு உள்ளது. சுதந்திரம் பெற்ற காலம் முதல் காஷ்மீர் பதட்டமான மாநிலமாகவே காணப்படுகிறது. மற்ற மாநிலங்களை போல் இல்லாமல் காஷ்மீருக்கு என்றே தனியான சட்டதிட்டங்கள் உள்ளன. அங்கு அரசும், பிரிவினைவாதிகளும் இணைந்து செயல்படுகின்றனர். அரசே அவர்களுக்கு நிதி உதவியும் அளித்து வந்ததாக கூறப்படுகிறது.இது தொடர்பாக தனியார் ஆங்கில செய்தி தொலைக்காட்சி சேனலில் விவாதம் நடந்தது. விவாதத்தை அர்னாப் கோஸ்வாமி தொகுத்து வழங்கினார். ஜம்மு காஷ்மீர் பி.டி.பி., கட்சியின் இளைஞர் அணி தலைவர் வஹீத் உர் ரகுமான், தேசிய மாநாட்டு கட்சியின் செய்தித்தொடர்பாளர் ஜுனாய்டு மாட்டூ மற்றும் முன்னாள் ராணுவ அதிகாரி பி.கே.பொன்வர் ஆகியோர் விவாதத்தில் பங்கேற்றனர்.தொகுப்பாளர் அர்னாப் கோஸ்வாமி: காஷ்மீரில் மட்டும் பிரிவினைவாதிகள் சுதந்திரமாக நடமாட முடிகிறது. அவர்கள் இந்திய அரசின் தலைமையை ஏற்க மறுப்பவர்கள். அவர்களுடன் மாநில அரசு நட்பு பாராட்டுகிறது. அவர்களுக்கு நிதி உதவியும் அளிக்கப்படுகிறது என சந்தேகம் எழுந்துள்ளது. பிரிவினைவாதிகள் பேரணியின் போது பாகிஸ்தான் கொடியை உயர்த்திப் பிடித்துள்ளனர். இது இந்தியாவை எந்த வகையில் பாதிக்கும். காஷ்மீரில் எதிர்காலம் எப்படி இருக்கும்.பி.டி.பி., கட்சியின் இளைஞர் அணி தலைவர் வஹீத் உர் ரகுமான்: காஷ்மீரில் பிரிவினைவாதிகள் ஊக்குவிக்கப்படுகிறார்கள் என்பதை ஏற்றுக் கொள்ள முடியாது. சுதந்திரம் பெற்றது முதல் காஷ்மீரில் பிரிவினைவாதிகள் இருக்கத்தான் செய்கிறார்கள். காஷ்மீரை வைத்து எல்லா கட்சிகளும் அரசியல் செய்யவே நினைக்கின்றன. இங்குள்ள பிரச்னைக்கு தீர்வு காண்பதில் எந்த கட்சியும் முனைப்பு காட்டுவதில்லை.தேசிய மாநாட்டு கட்சி செய்தித்தொடர்பாளர் ஜுனாய்டு மாட்டூ: காஷ்மீர் பிரச்னை முற்றிலும் வித்தியாசமானது. மத்திய அரசானாலும் சரி, மாநில அரசானாலும் சரி இங்குள்ள மக்களின் மனநிலையை அறிந்து கொள்வது அவசியம். மத்திய அரசின் தலையீடு அதிகம் இருந்தால் பிரச்னை ஏற்படும். மாநில அரசுக்குத்தான் மக்களின் உணர்வு புரியும். பிரிவினைவாதிகளை வைத்து அரசியல் செய்ய நினைக்கும் கட்சிகள் தான் அவர்களுக்கு உதவுகின்றன.முன்னாள் ராணுவ அதிகாரி பி.கே.பொன்வர்: பிரிவினைவாதிகளுக்கு பாகிஸ்தானிடம் இருந்து அதிகம் உதவிகள் கிடைக்கின்றன. அவர்களை இந்தியாவுக்கு எதிரான நடவடிக்கைகளில் ஈடுபட பாகிஸ்தான் தூண்டுகிறது. அவர்களை கட்டுப்படுத்துவது இந்திய அரசு மற்றும் ராணுவத்தின் கடமை. இதற்காக பிரிவினைவாதிகளுடன் பேச்சுவார்த்தை நடத்தப்படுகிறது. நிதி உதவி அளிக்கப்படுகிறது என்பதை ஏற்றுக் கொள்ள முடியாது.</description>
</news>
