<news>
<headline>இது மகாமகம் ஸ்பெஷல்...</headline>
<description>
கூட்டம் கூடவேண்டும் என்பதற்காக கிட்டதட்ட ஒரு வருடகாலத்திற்கு முன்பிருந்தே மகாமகம் மகாமகம் என்று ஆரம்பித்துவிட்டனர்.மிக அதிகமாக கூட்டம் கூடும் என்பது தெரிந்ததும்,கூட்டத்தை கட்டுப்படுத்து எப்படி குளிக்கவைப்பதுதான் என்பதுதான் அதிகாரிகளின் அடுத்த கவலையாக இருந்தது.இதனால் மகாமக தீர்த்தவாரிக்கு முதல் நாள் குளத்தில் இறங்கி ஒவ்வொரு தீர்த்தமும் எங்கே இருக்கிறது என்று தேடித்தேடி போய் குளித்தவர்கள் மறுநாள் அப்படியொரு அடையாளமே இல்லாததை பார்த்து அதிர்ந்தனர்..காரணம் தீர்த்வாரியன்று கிணறுகளில் இருந்த பெயர் பலகை எல்லாம் அப்புறப்படுத்திவிட்டனர். பல கிணறுகளை போலீசார் மனிதவளையம் அமைத்து யாரையும் நெருங்கவிடாமல் தடுத்துவிட்டனர்.பக்தர்கள் எங்கு இருந்து வந்தாலும் அது கிழக்கு கரையில் கொண்டுபோய்விடும் ,கிழக்கு கரையில் இறங்கவேண்டியது முழங்கால் அளவு தண்ணீரில் ஒரே நேர்கோட்டில் நடந்து சென்று மேற்கு கரையில் ஏற வேண்டியது,போகும் போது கையில் பிளாஸ்டிக் கோப்பை வைத்திருந்தால்(கும்பகோணத்தில் அதிகம் விற்றது இந்த பிளாஸ்டிக் கோப்பைதான்) அதில் குளத்து தண்ணீரை எடுத்து தலையில் ஊற்றிக்கொள்ள வேண்டியது, இந்த மகாமகத்திற்கு பக்தர்களுக்கு இது போதும் என்று முடிவு செய்துவிட்டனர்.'பக்தர்களே நீங்கள் குளத்தில் குளிக்கவேண்டும் என்பது இல்லை உங்கள் கால்களை நனைந்தாலே சகல புண்ணியமும் வந்துவிடும் ஆகவே கால்களை மட்டும் நனைத்துக்கொண்டு விரைந்து நடந்து செல்லுங்கள்' என்று அறிவித்தபடி இருந்தனர்.இன்னும் கொஞ்சம் கூட்டம் கூடியிருந்தால், 'பக்தர்களே கும்பகோணம் வந்தாலே போதும், குளத்தில் இறங்கவேண்டும் என்பது அவசியமில்லை அப்படியே 'அவுட்டரில்' இருந்தபடியே ரயிலோ பஸ்ஸோ பிடித்து ஊர் போய்ச் சேருங்கள் என்று சொல்லியிருப்பர்.பதினாறு தீர்த்த கிணறுகளில் உள்ள தண்ணீரும் தலையில் படும்படி நன்கு நீராடவும் என்று நேத்து கூட சொன்னீர்களே என்று கேட்ட பக்தர்களிடம் அது நேத்து இன்னைக்கு என்ன சொல்றோமோ அதைமட்டும் செய்யுங்க என்றனர்.தீர்தவாரி நடைபெறும் போது மட்டும் பக்தர்கள் குளத்தினுள் நின்று இருந்தனர்.தண்ணீர் தெளிப்பான் மூலமாக அந்த நேரத்தில் அவர்கள் மீது நீர் இறைக்கப்பட அரகரா கோஷமிட்டு கைகூப்பி ஆதிகும்பஸ்வரரின் அம்சமான அஸ்திரதேவர் மீதான பால் பன்னீர் அபிஷேகங்களை தரிசித்து மகிழ்ந்தனர்.இத்தாலியில் இருந்து வந்திருந்த ஒரு வெளிநாட்டு குழுவினர் நடப்பதை எல்லாம் ஆச்சரியமாக பார்த்தபடி சென்றனர்.வயதானவர்கள் நிறைய பேரை காணமுடிந்தது.குழந்தைகள் மட்டும் வழக்கம் போல தண்ணீரை பார்த்து தயங்கியும் பயந்தும் மடியைவிட்டு இறங்க மறுக்க ' குதிடா குளிடா 'என்று அவர்களை தண்ணீரில் முக்கி முக்கி எடுக்கும் வேலையும் நடந்தது.குளத்தின் கிழக்கு கரையில் செருப்பைவிட்டுவிட்டு குளத்தில் இறங்கி குளித்தவர்கள் திரும்ப செருப்புகளை எடுக்க வழியில்லாமல் சிரமப்பட்டனர், இதனால் கிழக்கு கரையில் ஆயிரக்கணக்கான செருப்புகள் தேங்கிக்கிடந்தன.அதே போல கும்பகோணத்தை சுற்றி ஆறு கிலோமீட்டர் துாரத்தில் பஸ்கள் நிறுத்தப்பட்டன.அவர்களை எல்லாம் அழைத்துவரவும் திரும்ப அழைத்து செல்லவும் போதுமான ஏற்பாடுகள் இல்லாததால் மக்கள் சிரமப்பட்டனர்.சின்ன விழா என்றால் கூட நம்மூர்களில் அன்னதானம் பிரமாதப்படும் ஆனால் இவ்வளவு பெரிய விழாவில் அன்னதானம் என்பது ரொம்ப அபூர்வமாக இருந்தது.பலருக்கு சாலையோர பரோட்ட குருமாதான் மூன்று வேளையும்.இப்போதெல்லாம் ஒரு விஷயம் பிரச்னை இல்லாமல் நடந்து முடிந்தாலே போதும் என்ற மனநிலைக்கு எல்லோரும் வந்துவிட்டனர், மகாமகமும் அதில் ஒன்று...-எல்.முருகராஜ்murugaraj@dinamalar.in</description>
</news>
