<news>
<headline>கிரானைட் உரிமையாளர் பாஸ்போர்ட் ஒப்படைக்க உத்தரவு, உயர்நீதிமன்றம் நோட்டீஸ்</headline>
<description>
மதுரை: மதுரை கிரானைட் உரிமையாளர் செல்வராஜின் பாஸ்போர்ட்டை ஒப்படைக்கும் உத்தரவிற்கு எதிராக தாக்கலான வழக்கில், மண்டல பாஸ்போர்ட் அதிகாரிக்கு நோட்டீஸ் அனுப்ப உயர்நீதிமன்றம் மதுரைக் கிளை உத்தரவிட்டது.மதுரை கே.கே.நகர் பி.கே.செல்வராஜ் தாக்கல் செய்த மனு: தமிழகத்தில் பல்வேறு இடங்களில் குவாரி தொழில் செய்கிறேன். கிரானைட் முறைகேடு தொடர்பாக மதுரை மாவட்டம் மேலுார், கீழவளவு, ஒத்தக்கடை போலீஸ் ஸ்டேஷன்களில் என் மீது ஆறு வழக்குகள் நிலுவையில் உள்ளன. முன்ஜாமின் பெற்றுள்ளேன்.ஒரு வழக்கில் குற்றப்பத்திரிக்கை தாக்கல் செய்யப்பட்டுள்ளது. இதை மதுரை எஸ்.பி., மண்டல பாஸ்போர்ட் அதிகாரிக்கு தெரிவித்தார். குற்றப்பத்திரிக்கை தாக்கல் செய்தது பற்றி எனக்கு சம்மன் அனுப்பவில்லை.என் மீதுள்ள கிரிமினல் வழக்கு தொடர்பாக, மதுரை மண்டல பாஸ்போர்ட் அதிகாரி, விளக்கம் கோரினார். விளக்கம் அளித்தேன். மார்ச் 11 ல் மண்டல பாஸ்போர்ட் அதிகாரி,''பாஸ்போர்ட்டை ஒப்படைக்க வேண்டும்,'' என உத்தரவிட்டார். இதற்கான  காரணங்களை தெரிவிக்கவில்லை.என் பாஸ்போர்ட்டை முடக்கம் செய்யும் நோக்கத்தில், ஒப்படைக்க மண்டல பாஸ்போர்ட் அதிகாரி உத்தரவிட்டுள்ளார். அதை ரத்து செய்ய வேண்டும். இவ்வாறு, செல்வராஜ் மனு செய்திருந்தார்.நீதிபதி பி.ராஜேந்திரன், மண்டல பாஸ்போர்ட் அதிகாரிக்கு நோட்டீஸ் அனுப்ப உத்தரவிட்டார்.மதுரை ஆண்டார் கொட்டாரம் பி.கே.எம்.செல்வம், நாராயணபுரம் சங்கரநாராயணன், 'பாஸ்போர்ட்டை புதுப்பிக்கக் கோரி மதுரை மண்டல பாஸ்போர்ட் அலுவலகத்தில் விண்ணப்பித்தோம். கிரானைட் முறைகேடு வழக்குகள் நிலுவையில் உள்ளதன் அடிப்படையில் நடவடிக்கை இல்லை. பாஸ்போர்ட் வழங்க உத்தரவிட வேண்டும்,' என மனுக்கள் தாக்கல் செய்திருந்தனர். நீதிபதி பி.ராஜேந்திரன் ஏப்.,21 க்கு ஒத்திவைத்தார். மனுதாரர் வழக்கறிஞர் அருள்வடிவேல் ஆஜரானார்.</description>
</news>
