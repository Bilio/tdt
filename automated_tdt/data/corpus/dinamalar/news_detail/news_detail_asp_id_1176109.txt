<news>
<headline>டில்லி தேர்தலில் பின்தங்குகிறதா பா.ஜ.,</headline>
<description>
தற்போது டில்லி அரசியல் களம் சூடுபிடித்துள்ளது. விரைவில் (பிப்., 7) ஓட்டுப்பதிவு நடக்கவுள்ளது. அன்னா ஹசாரேவின் ஊழல் இயக்கத்தில் ஒன்றாக இணைந்த பணியாற்றிய அரவிந்த் கெஜ்ரிவாலும், கிரண் பேடியும் தற்போது டில்லியின் அடுத்த முதல்வருக்கான பந்தயத்தில் எதிரெதிர் துருவங்களில் நிற்கின்றனர். கெஜ்ரிவால் அதிக பொதுக்கூட்டங்கள் மூலம் ஆதரவை திரட்டி வருகிறார்.அதே போலே சமீபத்தில் பா.ஜ., வில் சேர்ந்த கிரண் பேடியும் ஆதரவை திரட்டி வருகிறார். இந்நிலையில் பிப்., 2 அன்று வெளியான கருத்துக் கணிப்பில் ஆம் ஆத்மி கட்சி, மொத்தமுள்ள 70 தொகுதிகளில் 35 தொகுதிகளில் வெற்றி பெறும் என்றும், பா.ஜ., 29 இடங்களிலும் , காங்கிரஸ், 6 இடங்களிலும் வெற்றி பெறும் என தெரிவிக்கப்பட்டுள்ளது. இதனை மையமாக வைத்து பா.ஜ., தோல்வி பாதையில் செல்கிறதா என்ற தலைப்பில் டைம்ஸ் நவ் டிவியில் விவாதம் நடந்தது.அர்னப் கோஸ்வாமி (தொகுப்பாளர்) : கடந்த நவம்பரில் 36 தொகுதிளில் இருந்த பா.ஜ., டிசம்பரில் 45 தொகுதிகளை பிடிக்கும் என கருத்து கணிப்புகள் மதிப்பிட்டன. அந்தளவுக்கு உறுதியாக இருந்த பா.ஜ., வின் வெற்றி வாய்ப்பு, ஜனவரியில் 34 ஆக குறைந்தது. அது தற்போது தேர்தல் நெருங்கும் சமயத்தில் பிப்., 2ல் வெளியான கருத்து கணிப்பில் 29 இடங்களை மட்டுமே பெறும் என தெரிவிக்கப்பட்டுள்ளது. அதே நேரத்தில் ஆம் ஆத்மி நவம்பரில் 28ல் இருந்து 35க்கு உயர்ந்துள்ளது. பா.ஜ., மூத்த தலைவர்கள் பலரும் பிரசாரம் செய்தும் தோல்வி பாதையில் பா.ஜ., சென்றுள்ளதே?. பா.ஜ., வின் தாய் கழகமான ஆர்.எஸ்.எஸ்., கூட டில்லியில் பா.ஜ., வுக்கு வெற்றி வாய்ப்பு பிரகாசமாக இல்லை என்றே தெரிவித்துள்ளது?. அதே போல டில்லியில் காங்., கட்சியை காண முடியவில்லையே. ஆம் ஆத்மி வெற்றி பெற்றால் போதும், பா.ஜ., வெற்றியே பெறக்கூடாது என்ற கண்ணோட்டம் காரணமாக காங்., பிரசாரத்தில் இருந்து தாமாகவே வெளியேறி விட்டதா?நவிகா குமார் (தொகுப்பாளர்) : பா.ஜ.,வின் இந்த நிலைக்கு காரணம் கடைசி நேரத்தில் முதல்வர் வேட்பாளருக்கான முகத்தை மாற்றியது தான். கடைசி நேரத்தில் முதல்வர் வேட்பாளரை மாற்றுவது பா.ஜ., வுக்கு எப்போதும் வெற்றியை தந்ததில்லை.அமன் சின்ஹா (பா.ஜ.,) : கடந்த லோக்சபா தேர்தலில் என்ன நடந்தது. பா.ஜ., டில்லியில் ஒன்று அல்லது 2 தொகுதிகளில் மட்டுமே வெற்றி பெறும் என கருத்து கணிப்புகள் தெரிவித்தன. ஆனால் நடந்தது என்ன? டில்லி மக்கள் 7 தொகுதிகளையும் எங்களுக்கே வழங்கினர். எனவே கருத்து கணிப்புகள் முழுவதும் உண்மை என நம்ப முடியாது. நாங்கள் டில்லி சட்டசபை தேர்தலில் நிச்சயம் வெற்றி பெறுவோம் என்ற நம்பிக்கை உள்ளது. "மோடி அலை' குறைந்து விட்டது என இவர்கள் எதை வைத்து சொல்கின்றனர். மோடி பிரதமரானவுடன் தான் மகாராஷ்டிரா, அரியானா, ஜார்க்கண்ட் ஆகிய மாநிலங்களில் ஆட்சியை பிடித்தோம். காஷ்மீரிலும் 25 இடங்களை பிடித்து 2வது பெரிய கட்சி என நிரூபித்திருக்கிறோம். 49 நாள் ஆட்சியில் கெஜ்ரிவால் என்ன செய்தார்?.ஆஷிஸ் (ஆம் ஆத்மி) : ஆம் ஆத்மி தலைவர் கெஜ்ரிவால் 8 மாதங்களாக டில்லி மக்களின் பிரச்னைகள் ஒவ்வொன்றாக அறிந்து வைத்துள்ளார். தற்போது அதற்கான தீர்வு என்ன என்பதை தேர்தல் அறிக்கையில் தெரிவித்துள்ளோம். மக்களின் அடிப்படை தேவையான மின்சாரம், குடிநீர், கல்வி போன்ற வசதிகள் அவர்களுக்கு கிடைக்கவில்லை. இது ஆம் ஆத்மி ஆட்சிக்கு வந்தால் தான் பிரச்னை தீரும் என மக்கள் நம்பி விட்டனர். பிரதமர் மோடி, ஆட்சிக்கு வந்த பின், அவரது வாக்குறுதிகளை காற்றில் பறக்க விட்டு விட்டார். அதனால் தான் லோக்சபா தேர்தலின் போது இருந்த "மோடி அலை' தற்போது வெகுவாக குறைந்து வருகிறது.சஞ்சய் ஷா (காங்., ) : டில்லியில் காங்., காணவில்லை என மீடியாக்கள் தான் செய்திகள் வெளியிடுகின்றன. டில்லி தேர்தலில் காங்., முன்னணியிலேயே உள்ளது. கெஜ்ரிவால் மற்றும் கிரண் பேடியை விட, அஜய் மக்கான் சிறந்த ஆட்சி அனுபவம் கொண்டவர். அமைச்சராக இருந்துள்ளார். ஒருவாரம் பொறுத்திருங்கள் அர்னாப். உண்மையான முடிவு வெளிவரும்.நீர்ஷா சவுத்ரி (பத்திரிகையாளர்) : டில்லியில் பெரும்பாலான இடங்களில் காங்., அலுவலகங்களைக் கூட காணமுடியவில்லை. பா.ஜ., தனது முதல்வர் வேட்பாளராக கிரண்பேடியை அறிவித்தது தவறான முடிவு. கிரண்பேடியால் டில்லி மக்களை கவர முடியவில்லை. அவர்கள் கட்சியிலேயே ஒருவரை முதல்வர் வேட்பாளராக நிறுத்தியிருக்க வேண்டும்.ராஜகோபாலன் (மூத்த பத்திரிகையாளர்) : டில்லி தேர்தலில் 60 சதவீதத்துக்கு மேல் ஓட்டுப்பதிவு நடந்தால் நிச்சயம் அது பா.ஜ., வுக்கு சாதகமாக இருக்கும். பிப்., 10ம் தேதி பாருங்கள், பா.ஜ., டில்லியில் கண்டிப்பாக ஆட்சி அமைக்கும். இவ்வாறு விவாதம் நடந்தது.</description>
</news>
