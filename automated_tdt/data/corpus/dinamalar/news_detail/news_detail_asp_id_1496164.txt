<news>
<headline>செங்கல் சூளை தொழிலாளர்கள் ஆர்.டி.ஓ.,விடம் முறையீடு</headline>
<description>
பொன்னேரி:பொன்னேரி அடுத்த, வைரவன்குப்பம் கிராமத்தில் உள்ள தனியார் செங்கல் சூளையில், விழுப்புரம் மாவட்டத்தைச் சேர்ந்த, 10 குடும்பத்தினர் செங்கல் அறுக்கும் தொழிலில் ஈடுபட்டு வந்தனர்.மேற்கண்ட தொழிலில் ஈடுபட்டு உள்ளவர்களுக்கு, முறையான கூலி வழங்குவதில்லை எனவும், கூலி கேட்டால் அடித்து துன்புறுத்துவதாகவும் கூறப்படுகிறது.இது தொடர்பாக, நேற்று முன்தினம் இரவு, மேற்கண்ட செங்கல் சூளையில் பணிபுரியும் தொழிலாளர்கள், பொன்னேரி ஆர்.டி.ஓ., நாராயணனிடம் முறையிட்டு, புகார் ஒன்றை அளித்தனர்.செங்கல் சூளையில் உள்ள மேற்பார்வையாளர்கள் அடித்து துன்புறுத்தியதாக, பொன்னேரி காவல் நிலையத்திலும் புகார் அளிக்கப்பட்டது.புகாரை தொடர்ந்து, நேற்று, காவல் மற்றும் வருவாய் துறையினர் செங்கல் சூளைக்கு சென்று அங்கிருந்த, 10 குடும்பத்தினரையும் மீட்டு, சொந்த ஊருக்கு அனுப்பி வைத்தனர்.</description>
</news>
