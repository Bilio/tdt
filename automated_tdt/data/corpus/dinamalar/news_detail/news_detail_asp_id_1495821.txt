<news>
<headline>மூன்று பயங்கரவாதிகளுக்கு ஆயுள் மும்பை குண்டு வெடிப்பு வழக்கு</headline>
<description>
மும்பை: மும்பையில், 2002 - 03ல் நடந்த, மூன்று குண்டு வெடிப்பு வழக்குகளில்,  தடை செய்யப்பட்ட, 'சிமி' இயக்கத்தை சேர்ந்த, மூன்று பயங்கரவாதிகளுக்கு, ஆயுள் தண்டனை விதிக்கப்பட்டது. மஹாராஷ்டிரா தலைநகர் மும்பையில், 2002ல், சென்ட்ரல் ரயில் நிலையத்தில் குண்டு வெடித்ததில், 27 பேர் படுகாயம் அடைந்தனர். இதன்பின்,  2003ல், விலி பார்லே பகுதியில் குண்டு வெடித்ததில், பெண் ஒருவர் இறந்தார். அதே ஆண்டு,   மும்பை ரயிலில் குண்டு வெடித்ததில், 11 பேர் இறந்தனர். இந்த மூன்று குண்டு வெடிப்பு சம்பவங்களையும், தடை செய்யப்பட்ட, 'சிமி' என்கிற  இந்திய இஸ்லாமிய மாணவர் அமைப்பை சேர்ந்த, பயங்கரவாதிகள் நடத்தியிருப்பதை, போலீசார் கண்டுபிடித்தனர். இந்த வழக்கு விசாரணை முடிந்து, கடந்த 29ம் தேதி, பொடா கோர்ட் நீதிபதி, பி.ஆர்.தேஷ்முக் அளித்த தீர்ப்பில், 10 பேரை குற்றவாளிகள் என அறிவித்தார். இந்த வழக்கில், குற்றவாளிகளுக்கு வழங்கப்படும், தண்டனை மீதான விவாதம், நேற்று நடந்தது.  இருதரப்பு விவாதத்துக்கு பின், முக்கிய குற்றவாளிகளான, முசாமில் அன்சாரி, வாகித் அன்சாரி, பர்ஹான் கோட் ஆகியோருக்கு, ஆயுள் தண்டனை விதித்து நீதிபதி உத்தரவிட்டார். சிமி பொதுச் செயலர் சாகிப் நச்சான், அதீப் முல்லா, ஹசீப் முல்லா, குலாம் கோட்டல் ஆகியோருக்கு, 10 ஆண்டு சிறை தண்டனையும், மற்றவர்களுக்கு, தலா, இரண்டு ஆண்டு சிறை தண்டனையும் விதித்து தீர்ப்பளித்தார்.</description>
</news>
