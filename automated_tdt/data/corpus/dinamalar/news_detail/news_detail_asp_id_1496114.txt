<news>
<headline>தேர்தலுக்காக அவசரகதியில் ரோடு தடை கோரி உயர்நீதிமன்ற நீதிபதி வழக்கு</headline>
<description>
மதுரை: சட்டசபை தேர்தலை மனதில் வைத்து அவசரகதியில் பொதுநிதியை வீணடிக்கும் வகையில் புதுக்கோட்டை கற்பகநகரில் நகராட்சி நிர்வாகம் ரோடு அமைப்பதற்கு தடை கோரி உயர்நீதிமன்றக் கிளை நீதிபதி ஏ.செல்வம் மனு செய்ததில், 'தேர்தலுக்கு பின் ரோடு அமைக்கப்படும்,' என்ற அரசுத்தரப்பு பதிலை பதிவு செய்து, வழக்கை முடித்து உயர்நீதிமன்றம் மதுரை கிளை அமர்வு உத்தரவிட்டது.புதுக்கோட்டை கற்பகநகர் ஏ.செல்வம் (தற்போது உயர்நீதிமன்ற மதுரைக் கிளை நீதிபதி) தாக்கல் செய்த மனு:  புதுக்கோட்டை கற்பக நகரில், 2007 ல் ஒரு பிளாட் வாங்கி வீடு கட்டினேன். அந்நகரில் பலர் வீடுகள் கட்டி வசிக்கின்றனர். கற்பக நகரின் 'லேஅவுட்' நகர் ஊரமைப்புத்துறையின் அனுமதி பெற்றது. 'லேஅவுட்'படி கற்பகநகரில் ரோட்டிற்காக 30 அடி பாதை ஒதுக்கப்பட்டது. ஆக்கிரமிப்பால் தற்போது 12 அடியாக சுருங்கிவிட்டது. நகரில் குறிப்பிட்ட பகுதியில் மட்டும், புதுக்கோட்டை நகராட்சி சார்பில் கழிவுநீர் கால்வாய் அமைத்தனர். பிற பகுதியில் முழுமையாக அமைக்கவில்லை. கால்வாயை முறைப்படி இணைக்கவில்லை. இதனால், கழிவு நீர் தேங்கி சுகாதாரக்கேடால் மக்கள் பாதிக்கப்படுகின்றனர்.கற்பகநகரில் தற்போது, புதுக்கோட்டை நகராட்சி சார்பில் ரோடு அமைக்கும் பணி நடக்கிறது. ரோடு அமைப்பதற்கு முன் ஆக்கிரமிப்புகளை அகற்றி, கழிவு நீர் செல்ல ஏதுவாக கால்வாயை முறையாக அமைத்திருக்க வேண்டும். அவ்வாறு செய்யாமல் தற்போது ரோடு அமைத்து விட்டு, ஆக்கிரமிப்புகளை அகற்றியபின் ரோட்டை விரிவாக்கம் செய்யும்போது மக்களின் வரிப்பணம் வீணாகும். அரசியல் செல்வாக்கு மிக்கவர்கள் ஆக்கிரமிப்பில் ஈடுபட்டுள்ளதால், அதை அகற்ற நகராட்சி நிர்வாகம் ஆர்வம் காட்டவில்லை. சட்டசபை தேர்தலை மனதில் வைத்து, பொதுநலனை புறக்கணித்து அவசரகதியில் பொது நிதியை வீணடிக்கும் வகையில் நகராட்சி நிர்வாகம் செயல்படுகிறது. புதுக்கோட்டை கலெக்டர், நகராட்சி கமிஷனருக்கு புகார் மனு அனுப்பினேன்.ஆக்கிரமிப்புகளை அகற்ற வேண்டும். கற்பக நகர் முதல் குண்டாறு கழிவுநீர் கால்வாய்வரை கழிவுநீர் கால்வாயை முறையாக அமைக்க வேண்டும். பின் ரோடு அமைக்க உத்தரவிட வேண்டும். அதுவரை ரோடு அமைக்க தடை விதிக்க வேண்டும். இவ்வாறு, ஏ.செல்வம் மனு செய்திருந்தார்.நீதிபதிகள் எஸ்.மணிக்குமார், சி.டி.செல்வம் அமர்வு விசாரித்தது. மனுதாரர் வழக்கறிஞர்கள் கிருஷ்ணவேணி, தியாகராஜன் ஆஜராயினர்.அரசு கூடுதல் அட்வகேட் ஜெனரல் செல்லப்பாண்டியன், “மனுதாரர் குறிப்பிடும் பகுதியில் ஏற்கனவே அதிகாரிகள் ஆய்வு செய்து, எங்கெங்கு ஆக்கிரமிப்புகள் உள்ளன என கண்டறிந்துள்ளனர். தேர்தல் முடிந்தபின் ஆக்கிரமிப்புகளை அகற்றி, ரோடு அமைக்க நடவடிக்கை எடுக்கப்படும்,” என்றார். இதை பதிவு செய்த நீதிபதிகள், வழக்கை முடித்து வைத்தனர்.</description>
</news>
