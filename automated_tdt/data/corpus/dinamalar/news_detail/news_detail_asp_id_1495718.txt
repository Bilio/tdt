<news>
<headline>தே.மு.க. சலசலப்பில் தி.மு.க.,விற்கு பங்குண்டு</headline>
<description>
கொள்கை அடிப்படையிலான தேர்தல் கூட்டணிகள் ஏற்பட்ட காலமும், தமிழகத்தில் இருந்தது. தற்போது, எந்த கொள்கைக்கும் இடமில்லாமல், அதிகாரத்துக்கும், பதவிக்குமான தேர்தலாக மாறி விட்டது. குறிப்பாக, 1967க்குப் பின், 2011 சட்டசபை தேர்தல் வரை, தி.மு.க., - அ.தி.மு.க., என்ற இரு கட்சிகளுக்கும் இடையேயான போட்டியாகவே, தமிழக தேர்தல் களம் இருந்தது. தி.மு.க.,வை தோற்கடிக்க, அ.தி.மு.க.,வுடனும், அ.தி.மு.க.,வை தோற்கடிக்க, தி.மு.க.,வுடனும் கூட்டணி என்ற அடிப்படையில் தான், தமிழக கட்சிகளும் அணி சேர்ந்தன.இவ்விரு கட்சிகளில் ஒன்றை தோற்கடிக்க வேண்டுமானால், அவற்றில் ஒன்றுடன் கூட்டு சேர்ந்தால் தான் சாத்தியம் என்ற மனப்போக்கு, பிற கட்சிகளிடையே இருந்ததே, இதற்கு காரணம். இந்த அணுகுமுறையில் மாற்றம் ஏற்பட்டு, ஊழலில் திளைத்துள்ள, இரு திராவிட கட்சிகளையும் தோற்கடிக்க வேண்டும். அதற்கு இவ்விரு கட்சிகளும் இல்லாத மாற்று அணி உருவாக்க வேண்டும் என்ற எண்ணம், நடப்பு தேர்தலில் தான், கைகூடி வந்துள்ளது.இதற்கு வலு சேர்க்கும் வகையில், மக்கள் நலக் கூட்டணி - தே.மு.தி.க., அணி உருவாகி உள்ளது. இந்த கூட்டணியை, தி.மு.க.,- அ.தி.மு.க., கட்சிகள் ஏற்க மறுக்கின்றன. மக்கள் நலக் கூட்டணியை மதிக்காமல் இருந்தவர்கள், தே.மு.தி.க., இக்கூட்டணியில் சேர்ந்தவுடன், வெறுக்கத் துவங்கி விட்டனர். முதலில், தே.மு.தி.க.,வை, மக்கள் நலக் கூட்டணியில் சேராமல் பார்த்துக் கொள்வதில் கவனம் செலுத்தினர். இதற்காக, தே.மு.தி.க.,வுக்கு, தி.மு.க., அழைப்பு விடுத்தது. கூட்டணிக்காக, 50 தொகுதிகள், 500 கோடி ரூபாய் என, தே.மு.தி.க.,விடம் தி.மு.க., பேரம் நடத்துகிறது என, செய்திகள் வெளியானபோது, தி.மு.க., தரப்பு எந்த நிலையிலும் மறுக்கவில்லை. சென்னையில் நடந்த, தே.மு.தி.க., மகளிர் அணி கூட்டத்தில், தனித்துப் போட்டி என, விஜயகாந்த் அறிவித்தார்.இதன் பின்னரும், 'பழம் நழுவி பாலில் விழும்' என, தி.மு.க., தலைவர் கருணாநிதி கூறினார். இந்த  வார்த்தை ஜாலங்களை எல்லாம் ஏற்காமல், மக்கள் நலக் கூட்டணியோடு தேர்தல் உடன்பாட்டை விஜயகாந்த் செய்து கொண்டார். அ.தி.மு.க., - தி.மு.க., என்ற இரு கட்சிகளும் வேண்டாம் என்ற எண்ணமே, இந்த முடிவுக்கு முன்னோடியாக இருந்துள்ளது. இதோடு, கூட்டணிக்காக, 'சீட்' மற்றும் பண பேரம் நடத்தியதாகக் கூறிய குற்றச்சாட்டுகளுக்கு முற்றுப்புள்ளியையும், விஜயகாந்த் வைத்தார்.களத்தில், மாற்று கோஷத்துடன் ஒரு அணி வந்துள்ளது. அதை கொள்கை ரீதியாக சந்திப்போம் என்ற எண்ணம், தி.மு.க.,வுக்கு இல்லை. எப்படியாவது, தே.மு.தி.க.,வை உடைத்து, மக்கள் நலக் கூட்டணியை வலுவிழக்க செய்ய வேண்டும் என்ற, தீவிர எண்ணத்தில் செயல்படுகிறது. அதற்கான காய்களையும் நகர்த்துகிறது. தே.மு.தி.க., கொள்கை பரப்பு செயலர் சந்திரகுமாரின் வார்த்தைகளே, இதற்கு சான்றாக உள்ளன. மக்கள் நலக் கூட்டணியோடு அணி சேர்ந்தது சரியல்ல. இதுகுறித்து, தே.மு.தி.க., தலைமை பரிசீலனை செய்ய வேண்டும் என்ற கோரிக்கையை முன்வைக்க விரும்பி இருந்தால், கட்சியின் பொதுக்குழுவை கூட்ட வேண்டும் என்ற கோரிக்கையைத் தான் அவர் சொல்லியிருக்க வேண்டும்.ஆனால், அவர் சொன்னது என்ன? கட்சித் தலைமைக்கு, 24 மணி நேரம் கெடு விதித்தார். 'கட்சிக்காக சொத்துக்களை இழந்தோம், கடன் பட்டோம். எனவே, தி.மு.க., கூட்டணியில் இணைய வேண்டும்' என்றார். அப்படியானால், கட்சிக்காக செலவிட்ட தொகையை, எப்படியாவது ஒரு கூட்டணியில் இடம்பெற்று, பதவிக்கு வந்து சம்பாதித்து விடலாம் என்ற எண்ணத்தை அவர் கொண்டிருக்கிறாரா?இதையும் தாண்டி, இன்னொரு விஷயத்தையும் சந்திரகுமார் கூறுகையில், 'தி.மு.க., வெற்றி பெறும். கருணாநிதி முதல்வர் ஆவது உறுதி. தி.மு.க., கூட்டணியில், தே.மு.தி.க., இணைந்தாலும் சரி, இணையாவிட்டாலும் சரி, இது நடந்தே தீரும்' என்றார். இந்த கருத்து, அவர் மனதில் ஏற்பட என்ன காரணம் என்பது அனைவருக்கும் புரியும்.இதையெல்லாம் கவனிக்கும்போது, கூட்டணி சேரவில்லை என்ற ஆத்திரத்தில், தே.மு.தி.க.,வை தி.மு.க., உடைத்தது என்ற குற்றச்சாட்டுக்கு முகாந்திரம் உள்ளதை மறுக்க முடியாது. கட்சிகளை உடைக்கும் வேலை, தி.மு.க.,வுக்கு கைவந்த கலையே.கட்சியின் கொள்கைகளுக்கு எதிராக செயல்பட்ட காரணத்தால், கட்சியின் மூத்த தலைவராக இருந்தாலும், மணலி கந்தசாமியை கண்டித்து, கட்சியிலிருந்து வெளியேற்றியது இந்திய கம்யூனிஸ்ட் கட்சி. அப்படிப்பட்டவரை அரவணைத்து, தன் சகாவாக்கியது தி.மு.க., எனவே, பிற கட்சியின் உட்கட்சி விவகாரம். இதில், எங்களுக்குத் தொடர்பில்லை என, தி.மு.க., சொல்வதெல்லாம் வெளிவேஷம்.குணசேகரன் எம்.எல்.ஏ., - இந்திய கம்யூ.,</description>
</news>
