<news>
<headline>'கண்' பார்த்து 'கை' எழுதினால் சிறுகதை- இது சிங்காரவேலரின் தாரக மந்திரம்</headline>
<description>
''பாடறியேன்... படிப்பறியேன்... பள்ளிக்கூடம் தானறியேன்... ஏடறியேன்... எழுத்தறியேன்... எழுத்து வகை நானறியேன்..!'' என்ற பாடல் வரிகளுக்கு ஏற்ப பள்ளிப்படிப்பை முழுமையாக முடிக்காமல்... கல்லூரி பக்கம் போகாமல்... 48 வயதில் சிறுகதைகளை எழுதி குவித்து தன்னை உலகிற்கு அடையாளம் காண செய்தவர் குன்றக்குடி சிங்காரவேல். 'படித்தவர் அனைவரும் புத்திசாலிகள் அல்லர்; படிக்காதவர் முட்டாள்களும் அல்லர்,' என்பதற்கு சிங்காரவேல் சிறந்த உதாரணம்.இவர் எழுதிய 'லட்சிய கரங்கள்' சிறுகதையை 2009--12-ல் அழகப்பா பல்கலை கழகம் தமிழில் பாடமாக வைத்து வாழ்க்கை பாடம் நடத்தியது. 'திருமணத்தில் ஒரு திருப்பம்' சிறுகதை 2014-16 மதுரை காமராஜர் பல்கலையில் பாடமாக வைக்கப்பட்டது. இவருடைய சிறுகதையை இருவர் ஆய்வு செய்து, எம்.பில்., பட்டம் பெற்றுள்ளனர். இதுவரை 125 சிறுகதைகளை எழுதியுள்ளார்.மலரும் நினைவுகளை வாசகர்களிடம் பகிர்ந்து கொள்கிறார் சிங்காரவேல்... ''குன்றக்குடியில் பத்தாம் வகுப்பு படித்தேன். பிளஸ் 1 படிக்க கீழ சிவல்பட்டிக்கு செல்ல வேண்டும். இறுதி தேர்வில் கணிதம் 'அவுட்'. விடுமுறையில் குன்றக்குடி அடிகள் மடத்தில் பணியாற்றியதால் தொடர்ந்து இங்கேயே பணி செய்து வந்தேன். அடிகளார் பட்டிமன்றத்துக்கு செல்லும்போது, என்னை உடன் அழைத்து செல்வார். அவர் பேசியதை குறிப்பெடுக்க சொல்வார். விடாமல் குறிப்பெடுத்தால் ரூ.100 பரிசாக கொடுப்பார். இதுதான் என் எழுத்துக்கு முதல்படி. குன்றக்குடி அடிகள் அவருடைய வரலாறை 'மண்ணும் மனிதர்களும்' என்ற தொடராக எழுதினார். அதில் ''சிங்காரவடிவேல்' வளரும் கலைஞர்,'' என குறிப்பிட்டிருந்தார். அச்சில் என் பெயரை பார்த்ததும் எண்ணிலா மகிழ்ச்சி பிறந்தது.அவரது உத்வேகம் என்னை 125 சிறுகதைகளை எழுத வைத்தது. பல இதழ்களில் வெளியானது. தற்போதும் குன்றக்குடி பொன்னம்பல அடிகளிடம் உதவியாளராக இருந்து வருகிறேன். அவருடன் செல்லும்போது காண்பவற்றை, சிறுகதையாக எழுதி வருகிறேன்,'' என்றார்.இவரிடம் கதை பேச... 94862 32436</description>
</news>
