<news>
<headline>'48 லட்சத்தை' யோசித்த அதிகாரிக்கு 'ஜெ!'</headline>
<description>
மொத்தம், 12 லட்சம் பேர்! 'இவர்கள் அத்தனை பேரும் உத்தமர் தானா?' என்ற சந்தேகம் எழும் நாள் வெகுதுாரத்தில் இல்லை. இப்படி எல்லாரையும் சந்தேகப்படுவது தவறு தான்; ஆனால், அதற்கு நாம் பொறுப்பல்ல; அரசு தான்!முகலிவாக்கம் விபத்தில், அரசு அதிகாரிகள் சிக்கிய விவகாரம்; முன்னாள் விவசாயத் துறை அமைச்சரின் தவறால், ஒரு உயிர் பலியான சம்பவம்; செம்பரம்பாக்கம் ஏரியைத் திறந்து விட்டதால் ஏற்பட்ட கண்டனம் ஆகியவற்றைப் பார்த்து, 'நம்ம ஆளுங்க, எக்குத்தப்பா வேலை செய்யிறது சகஜமாகிப் போச்சு... அவிய்ங்களைக் காட்டிக் கொடுத்தா நம்ம பதவி காலியாயிடும்... காப்பாத்த என்ன வழி செய்யலாம்...' என, வார்டு வாரியாக, 'ரூம்' போட்டு யோசித்திருக்கிறார் யாரோ ஒரு அதிகாரி.எந்த புண்ணியவானோ தெரியவில்லை அவர்... முதல்வரிடத்தில் முழுமுதற் பெயர் எடுக்க வேண்டும் என்று, தன் மண்டையைப் பிரித்து மேய்ந்து, ஒரு அரசாணையைத் தயார் செய்து கொடுத்துவிட்டார்.இனி -* எந்த துணிச்சல் சங்கீதாவும், தேர்தல் நேரத்தில் பணத்துடன் வரும் எந்த லாரியையும் பிடித்து, டிரைவரை, முட்டிக்கு முட்டி தட்டி விட முடியாது; டிரைவர், அரசு ஊழியர் என்ற அட்டையுடன் இருப்பார்; அவரைத் தட்டினால், இவர் முட்டியிருந்த இடம் தெரியாமல் நெம்பி எடுக்கப்பட்டு விடும்!* ரயிலோ, பஸ்சோ, காரோ, எதுவாக இருந்தாலும் தாராளமாக பணம் எடுத்துச் செல்லலாம்; ஒளிவு மறைவாக, காய்கறி வண்டி, ஆம்புலன்ஸ் வண்டியில் எல்லாம் எடுத்துச் சென்று அவதிப்பட வேண்டாம்!* எந்த, 'சிசிடிவி கேமரா' உண்மை சொன்னாலும், அது பொய் சொன்னதாகவே கணக்கில் எடுத்துக் கொள்ளப்படும்; மீறி எங்காவது, 'கையும் பையுமாக'ச் சிக்கிவிட்டால், 'யாமிருக்க பயமேன்...' என, முருகக் கடவுள் ரேஞ்சுக்கு, பச்சைத் துணி போர்த்திய கரம் ஒன்று, அபய ஹஸ்தம் கொடுக்கும்* 'அரசு பள்ளி, கல்லுாரிகளில் அடிப்படை வசதி ஏதும் இல்லை' என, யாரும் புகார் கூறினால், அவருடைய நதி மூலம் ரிஷி மூலம் கண்டறியப்பட்டு, 'அடிப்படை வசதி செய்து தர்றோம்; இவ்ளோ செலவாகும்; 'வெட்டி'க் கொடுங்க... எப்படி வசதி?' எனக் கேட்டுப் படியேறுவோர் எண்ணிக்கை அதிகரிக்கும்* 'அரசு இலவசமாய் கொடுத்த மடிக்கணினி, யூனிபார்ம், செருப்புன்னு எல்லாத்தையும் இங்கே தானுங்க வச்சிருந்தோம்... எதையுமே காணோம்ங்க' என, புகார் கொடுப்பவர்கள் அனைவரும் இனி, 'மரை கழன்ற'வர்கள் கணக்கில் சேர்க்கப்படுவர்!* இனி, எந்த நேர்மையான அரசு அலுவலரும், அதிகாரியும், தத்தமது மேலிடத்து உத்தரவின் படி நடந்தே தீரணும்; அதாவது, 'கப்பம் வாங்க மாட்டேன்' என எழுதிய, கயிறு கட்டிய அட்டையுடன் திரிய முடியாது. வாங்கவில்லை எனில் உங்களுக்கு, 'மெமோ' தான்!* 'வேலை வாங்கித் தர்றேன்னு சொல்லி, பணம் கேக்குறாரு எனக்குத் தெரிஞ்ச அரசு ஊழியர்... இவர் நம்பர் இது தான்...' என, 'அம்மா கால் சென்டர், 1100'க்கு போன் செய்தால், 'எந்த ஆதாரத்துல நீங்க சொல்றீங்க... எங்களிடம் பர்மிஷன் வாங்கினீங்களா, ஆதாரம் திரட்ட?' என்ற எதிர் கேள்வி எழலாம்.* தணிக்கைத் துறையால் சொல்லப்படும், தமிழக அரசு சார்ந்த, பல கோடிக்கணக்கிலான ஊழல், மோசடி விவகாரங்கள் அனைத்தும், இனி துாசி தான். சொல்லப்படும் அனைத்து ஊழல் குற்றச்சாட்டுகளும், 'பப்ளிசிட்டி'க்காக சொல்லப்பட்டவை என்ற கணக்கில் சேர்க்கப்படும்.'இப்படி நடந்துக்க எப்படி துணிச்சல் வரும்?' என்ற சந்தேகம் இருப்பின், 'அரசு ஊழியர்' என்ற அட்டை வைத்திருப்போரை இனி கேட்டுப் பாருங்கள்!'அரசு ஊழியர்கள் மீது லஞ்சம் மற்றும் ஊழல் புகார் வந்தால், அரசு அனுமதி பெற்ற பிறகே, லஞ்ச ஒழிப்புத் துறை விசாரணை நடத்த வேண்டும்' என்ற, தமிழக அரசின் அரசாணையை எடுத்துக் காண்பிப்பர்!'என்ன இது... லஞ்சமே வாழ்க்கைன்னு ஆகிடுமா இனி?' என நீங்கள் குமுறித் தீர்த்தால், அதற்கு நான் பொறுப்பல்ல; ஒரே கல்லில், அரசு ஊழியர்களும், அவர்களின் குடும்பத்தினரும் என, '12 லட்சம் x 4' மாங்காய்கள் அடிக்க, 'தன் மண்டையைப் பிரித்து மேய்ந்து' அரசாணையைத் தயாரித்த அந்த அதிகாரிக்கு தான், 'ஜெ' சொல்வேன்!- பா.பானுமதிமுதன்மை செய்தி ஆசிரியர்banumathi@dinamalar.in</description>
</news>
