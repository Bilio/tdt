<news>
<headline>தீன் முட்டை பாயா கடை</headline>
<description>
பால்ய நண்பனின் சொந்தக்காரரை பார்த்துவிட்டு, திண்டுக்கல் அரசு மருத்துவமனையில் இருந்து வெளியே வந்ததும், வயிற்றில் பசி முளைத்தது. பிரியாணி சாப்பிடும் ஆசையில், உடனே நண்பனைப் பார்த்தேன். 'மச்சான்... மணி 5:00 தான் ஆகுது. வீட்டுக்கு ஒரு டைனிங் டேபிள் வாங்கணும்னு, வீட்டம்மா சொல்லிட்டு இருந்தா! பக்கத்துல தான் கே.என்.எச். ரோடு இருக்கு. ஒரு எட்டு போயிட்டு வந்திருவோமா?' நாசூக்காக, என் பிரியாணி கனவை நிராகரித்தான் நண்பன். பர்னிச்சர் கடைகள் நிறைந்திருந்த அந்த தெருவிற்கு, கொஞ்சமும் பொருந்தாமல் இருந்த ஒரு தள்ளுவண்டி கடையின் முன்னால் ஏக கூட்டம்! 'முட்டை பாயா ஒண்ணு பார்ர்ர்சசசல்...' என, அங்கிருந்து வந்த முழக்கம் என்னை ஈர்த்தது. 'முட்டையில பாயாவா?' முணுமுணுத்தபடியே, நண்பனோடு கூட்டத்திற்குள் நுழைந்தேன்.கையிலிருந்த சின்ன தட்டிலிருந்து, ஒரு முட்டைத் துண்டை எடுத்து வாய்க்குள் போட்டு, அதன் பாயா ருசியை ரசித்துக் கொண்டிருந்த ஒரு, 40 வயதுக்காரரிடம் கடையின் வரலாறு கேட்டேன். 'தம்பி... போடி கிட்டே இருக்கிற சின்னமனுார்ல இருந்து வந்த நஜுமுதீன் பாய் தான், முட்டை பாயாவை, இந்த திண்டுக்கல் ஊருக்கு அறிமுகப்படுத்தினாரு. 10 வருஷத்துக்கு முன்னாடி வரைக்கும், அதோ... அந்த விஜயா பேங்க் முன்னாடி இருந்த கடை, இப்போ இங்கே மாறியிருக்கு. ஆனா டேஸ்ட்டு, அப்படியே தான் இருக்கு! அதனால தான், பஜாருக்கு வரும்போதெல்லாம், பாயா சாப்பிட வந்திருவேன். 27 வருஷமா வந்திட்டிருக்கேன்யா! மசமசன்னு நிக்காம, போய் பாயாவை சாப்பிடு' முட்டை பாயாவுக்குள் மூழ்கினார் அவர்; கூடவே, நானும்!இதுதான் முட்டை பாயா!: 'பட்டை, கிராம்புன்னு, மசாலா வகை  எல்லாத்தையும் நல்லா அரைச்சு வைச்சுக்குவோம். பொட்டுக்கடலை, நிலக்கடலை, முந்திரி பருப்பு, இது மூணையும் மாவா திரிச்சுக்குவோம். இதுகூட, கடலை எண்ணையில தாளிச்ச வெங்காயம், வத்தல் பொடி, மஞ்சள் பொடி போட்டு கிளறி இறக்குனா...' ஆஹா... பாயாவின் பக்குவத்தை பாய் சொல்லும் போதே, நமக்கு பசிக்கிறது!ருசியின் ரகசியம்!: 'தயாரான பாயாவுல பாதியை எடுத்து, பூவா அவிச்சு வைச்சிருக்கிற பட்டாணியோட சேர்த்து கொதிக்க வைக்கிறதால, பட்டாணியிலேயும், பாயா மசாலாவோட ருசி சேர்ந்திடும். அதுமட்டுமில்லாம, முட்டை பாயாவோட நாங்க சேர்த்து தர்ற, மொறுமொறுப்பான வெங்காய பக்கோடாவும், இந்த ருசிக்கு காரணம்!' என்கிறார் கடை உரிமையாளர்களில் ஒருவரான ரியாஜ்.என்ன விலை?: வெங்காய பக்கோடா, ஒரு முட்டை, பட்டாணி பாயா எல்லாம் சேர்ந்த ஒரு பிளேட்டின் விலை 20 ரூபாய். பார்சல் 25 ரூபாய்.சோத்து மூட்டை: சின்னச் சின்ன துண்டுகளா 'அவிச்ச' முட்டை; சூடா கொஞ்சம் வெங்காய பக்கோடா; அதுக்கு மேலே கொதிக்கிற பட்டாணியோடு பாயா; பொடியா வெட்டின சின்ன வெங்காயம், கேரட் துருவல்... 'அடடா... 'முட்டை பாயா'வை கொஞ்சமா எடுத்து வாயில வைச்சா, வாவ்... 'ருசியின் ரகசியம்' உண்மை தாங்க! இத்தனை நாளா, இந்த கடைப்பக்கம் கூட்டிட்டு வராத நண்பனுக்கு தண்டனையா, அவன் செலவுலேயே மூணு பாயா சாப்பிட்டேன்! வீட்டுல வைச்சு சாப்பிடறதுக்கும், 2 பார்சல் வாங்கிட்டேன்!இடம்: தீன் முட்டை பாயா கடைபோன்: 96776 16152நேரம்: மாலை 4:00 - இரவு 10:00 மணி</description>
</news>
