<news>
<headline>முறைகேடாக குடிநீர் இணைப்பு: புகார் தந்த மக்களுக்கு மிரட்டல்</headline>
<description>
அரச்சலூர்: முறைகேடாக இணைப்பு ஏற்படுத்தி, குடிநீர் பிடித்து வருவதாக, அரச்சலூர் குடிநீர் வாரிய அலுவலர் மீது புகார் எழுந்துள்ளது.இதுகுறித்து அப்பகுதி மக்கள் கூறியதாவது: அரச்சலூர் மூன்றாவது வார்டு பகுதிகளில், 50க்கும் மேற்பட்ட வீடுகள் உள்ளன. சில நாட்களாக ஆற்று நீர், கிணற்று நீர் இரண்டும் வரவில்லை. இதற்கு முக்கிய காரணம் குடிநீர் வாரியத்தில் வேலை செய்யும் திருமூர்த்தி ஆவார். இவர் முறைகேடாக இணைப்பு ஏற்படுத்தியுள்ளார். இதனால் எங்கள் பகுதிக்கு தண்ணீர் வருவதில்லை. இதுகுறித்து அரச்சலூர் செயல் அலுவலர், ராஜேந்திரனிடம் புகார் தந்தோம். அவரோ திருமூர்த்தியிடம் விசாரிக்காமல், புகார் தந்த எங்களை மிரட்டுகிறார். உயர் அதிகாரிகள் உரிய விசாரணை நடத்தி, நடவடிக்கை எடுக்க வேண்டும். இவ்வாறு அவர்கள் கூறினர்.</description>
</news>
