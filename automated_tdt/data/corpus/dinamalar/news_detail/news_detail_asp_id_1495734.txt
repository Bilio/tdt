<news>
<headline>தேர்தலில் விளம்பரம் செய்ய ஊடகங்களுக்கு... கட்டுப்பாடு! கண்காணிப்புக் குழுவிடம் அனுமதி பெற வேண்டும்</headline>
<description>
கடலுார்:நடைபெற உள்ள சட்டசபை தேர்தலில் ஊடகங்கள் வாயிலாக விளம்பரம் செய்ய தேர்தல் ஆணையம் கடும் கட்டுப்பாடுகளை விதித்துள்ளது.தமிழகத்தில் சட்டசபை தேர்தல் தேதி அறிவிக்கப்பட்டு விட்டது. அன்று முதல் தேர்தல் நடத்தை விதிகள் அமலுக்கு வந்து விட்டன. தேர்தலில் போட்டியிடவுள்ள வேட்பாளர்கள் பெயர்களும் அ.தி.மு.க., வெளியிட்டு விட்டது. முன்னணி கட்சிகள் பல ஓரிரு நாளில் வெளியிடவுள்ளன. தேர்தலில் வேட்பாளர்கள் மக்களிடம் தங்களுக்கு ஆதரவு கேட்பதற்கு ஊடகங்கள் பேருதவியாக உள்ளன. நான்காவது துாணாகிய நாளிதழ்கள், 'டிவி' மீடியாக்களுக்கு  பல கட்டுப்பாடுகளை தேர்தல் ஆணையம் விதித்துள்ளது. இது தொடர்பான கூட்டம் நேற்று கடலுாரில் கலெக்டர் சுரேஷ்குமார் தலைமையில் நடந்தது. மாவட்ட வருவாய் அலுவலர் மணிமேகலை முன்னிலை வகித்தார். கூட்டத்தில் தேர்தல் தொடர்பான பணம் அல்லது பொருட்கள் கொடுத்து செய்தி வெளியிடுவதையும், தேர்தல் ஆணையத்தின் உத்தரவு இல்லாமல் விளம்பரப்படுத்துவது, ஊடகங்கள் வாயிலாக ஒளிபரப்புவதை கண்காணிப்பது, சமூக ஊடகங்களின் மூலம் விளம்பரப்படுத்துவது, ரொக்கத்திற்காக அல்லது பொருட்களுக்காக ஊடகத்தில் செய்திகள் அல்லது பகுப்பு ஆய்வுகளை வெளியிடுவதை கண்காணிப்பது தேர்தல் ஆணையத்தின் வழிகாட்டுதலில் கண்காணிப்பு குழு பணியாகும்.தேர்தல் நடத்தை விதிமுறைகள் அமலில் இருக்கும்போது அரசியல் சார்ந்த விளம்பரங்களை ஊடக சான்றளிக்கும் மற்றும் கண்காணிப்பு குழுவின் முன் அனுமதி பெற்ற பின்னரே சமூக வலைதளங்கள், அச்சு, தொலைக்காட்சி, வானொலி, உள்ளூர் தொலைகாட்சி மற்றும் தினசரி நாளிதழ்கள் வெளியிட வேண்டும்.அரசியல் கட்சிகள் விளம்பரம் செய்ய கண்காணிப்புக் குழுவிடம் முன் அனுமதி பெற வேண்டும். அதற்காக விளம்பரம் தயாரிப்பு செலவு, ஒளிபரப்பு செய்ய தோராயமான செலவு, அதற்குரிய கட்டணம், வேட்பாளர், கட்சிகள் வெற்றி வாய்ப்பை மேம்படுத்துவதற்காக செய்யப்படுகிறதா? அரசியல் கட்சிகள் அல்லது வேட்பாளர் தவிர வேறு யாதொரு நபரும் வேட்பாளரையோ அரசியல் கட்சிகளையோ அதனுடைய நலனுக்காக தொகை செலுத்தவில்லை என உறுதி மொழி அளிக்க வேண்டும். வேட்பாளர்கள் வேட்பு மனு தாக்கல் செய்யும்போது சமூக, ஊடக கணக்குகளை தெரிவிக்க வேண்டும். குழுவின் முன் அனுமதி இன்றி எந்த ஒரு ஊடகத்திலும் விளம்பரம் செய்யக்கூடாது உட்பட பல்வேறு கட்டுப்பாடுகளை விதித்துள்ளது.</description>
</news>
