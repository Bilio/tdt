<news>
<headline>பாலவநத்தம் சீரணி மிட்டாய்</headline>
<description>
சென்னை நோக்கிய பேருந்து பயணத்தில் நான்; மடியில் வைத்து நான் பிரிக்கத் துவங்கியிருந்த பொட்டலம், என் நாவில் நீர் சுரக்க வைத்த தருணம் அது; நினைவுகளில் மூழ்க துவங்கினேன்.விருதுநகரில் இருந்து பாலவநத்தத்திற்கான பயணக்கட்டணம், வெறும் 7 ரூபாய்; சீரணி மிட்டாயின் பிறப்பிடம் அது தான். 'பார்க்க ஏணி மிட்டாய் மாதிரி தான் இருக்கும். ஆனா, ஏணி மிட்டாயோட முடிச்சுகள்ல இருக்கிற கடினம், இந்த மிட்டாய்ல இருக்காது. ஏழைகளோட ஜாங்கிரி இது தான்' என்றெல்லாம் கேள்விப்பட்டு, அந்த சீரணி மிட்டாயை தரிசிக்கச் சென்றிருந்தேன்.பிரபல பொருள் விற்கும் கடை என்பதற்கான எந்த அடையாளமும் அங்கு இல்லை. அந்த கடையின் வெளிப்புறம் இருந்ததெல்லாம், மூட்டை மூட்டையாய் முந்திரி தோடுகள். பக்கத்து அடுப்பில், அவை ஒரே சீராய் எரிந்து கொண்டிருக்க, கொதிக்கும் எண்ணெய்யில் பொரிக்கப்பட்டு கொண்டிருந்தது சீரணி மிட்டாய்! பக்கத்திலேயே தயாராய் வெல்லப்பாகு. அதில் ஊறி, விற்பனைக்கு தயாராயிருந்த மிட்டாயில், ஒரு துண்டு பிய்த்து, சுடச்சுட வாயில் போட்டேன். அடடா... என்ன ருசி தெரியுமா? 'அண்ணே... ஒரு ரெண்டு கிலோ பார்சல்' எச்சில் ஒழுக பணம் நீட்டினேன்.'தாம்பரம் போறவங்க எல்லாம் வாங்க; பஸ் உள்ளே போகாது!' பெருங்களத்தூர் வந்ததும், நடத்துனர் அழைத்தார். வாய்க்குள் ஒதுக்கி வைத்திருந்த சீரணி மிட்டாயோடு, இறங்கத் தயாரானேன்.சீரணி மிட்டாய்: பச்சரிசி - உளுத்தம் பருப்பு மாவை, அரைத்தவுடன் எடுத்து, கொதிக்கும் எண்ணெய்யில், 'ஜாங்கிரி' போல சுற்ற வேண்டும். மாவு நன்றாக பொரிந்து வந்ததும், அதை எடுத்து, வெல்லப்பாகில் சில நிமிடங்கள் ஊற வைத்தால், சீரும் சிறப்புமான சீரணி மிட்டாய் தயார்.ருசியின் ரகசியம்: முந்திரி தோடு தர்ற சீரான நெருப்பும்; என் தாத்தாவோட கைப்பக்குவம் மாறாம, 30 ஆண்டுகளா, சீரணி மிட்டாய் தயாரிக்கிற ராமசாமி மாஸ்டரும் தான், இந்த ருசிக்கு முக்கியமான காரணம் - உரிமையாளர் செல்வ மாரியப்பன்.என்ன விலை?: கிலோ, 80 ரூபாய். ஒரு வாரம் வரை வைத்து சாப்பிடலாமாம்!சோத்து மூட்டை: இனியவளே... எத்தனை நாட்கள் தான் அரிசி மாவில் இட்லியும், தோசையும் சுட்டுக் கொண்டிருப்பாய். இந்த இனிப்பை சுவைத்துப் பார். இது, எத்தனை சுவையாக இருக்கும் தெரியுமா? அடச் செல்லமே... அதை அப்படி கடித்து தின்னக் கூடாதடி! லேசாக இப்படி கடித்த பின், உள்ளே இருக்கும் வெல்லப்பாகை இப்படி, 'ஸ்ஸ்ஸ்ர்ர்ர்ர்...' என்று உறிஞ்சி எடுக்க வேண்டும். ஆங், அப்படித் தான்; எப்படி இருக்கிறது சுவை! எங்கே, இதை வாங்கி வந்த உன் அத்தானுக்கும், ஒரு வாய் ஊட்டு பார்க்கலாம். அய்... இது எனக்கு; உன் தட்டில் உள்ளதை எடுத்து எனக்கு ஊட்டு!இடம்: மணிகண்டன் ஸ்வீட் ஸ்டால், விருதுநகர் மெயின் ரோடு, பாலவநத்தம், விருதுநகர்.போன்: 98433 82184நேரம்: காலை 8:00 - இரவு 9:00 மணி</description>
</news>
