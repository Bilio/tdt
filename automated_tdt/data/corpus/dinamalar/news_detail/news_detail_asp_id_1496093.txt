<news>
<headline>உளுந்து விலை கிலோ ரூ.30 உயர்வு, அப்பளம் தொழில் பாதிப்பு</headline>
<description>
மதுரை: உளுந்து விலை கிலோவிற்கு ரூ.30 உயர்ந்துள்ளதால் அப்பளம் தயாரிக்கும் தொழில் பாதிக்கப்பட்டுள்ளது. தொழிலாளர்கள் வேலையிழக்கும் நிலையுள்ளது.அப்பளம் தயாரிப்புக்கு தேவையான தீட்டல் உளுந்தம் பருப்பு பர்மாவில் இருந்து இறக்குமதியாகிறது. மொத்த உளுந்து இறக்குமதியில் 30 சதவிகிதம் அப்பளம் தயாரிப்புக்கு பயன்படுத்தப்படுகிறது. இத்தொழிலில் பல லட்சம் பேருக்கு நேரடியாகவும், மறைமுகமாகவும் வேலை வாய்ப்பு கிடைக்கிறது. தமிழகத்தில் தயாரிக்கப்படும் அப்பளம் வெளிநாடுகளுக்கு ஏற்றுமதியாகிறது.ஆந்திரா, கர்நாடகா, மகாராஷ்டிரா மாநிலங்களில் உளுந்து உற்பத்தி ஆகஸ்ட் முதல் டிசம்பர் வரை நடக்கிறது. தமிழகத்தில் ஒரு சில இடங்களில் மட்டுமே சிறிய அளவில் உளுந்து உற்பத்தி நடக்கிறது. இந்தியாவில் தற்போது உளுந்து உற்பத்தி குறைவாக இருப்பதால் இறக்குமதி செய்ய வேண்டிய கட்டாயம் ஏற்பட்டுள்ளது. இதனால் அப்பளம் தயாரிப்புக்கான தீட்டல் உளுந்து கிலோவிற்கு ரூ.30 வரையிலும், ரூ.150 ஆகயிருந்த தோசை மாவு உளுந்து கிலோவிற்கு ரூ.40 அதிகரித்து ரூ.190 ஆகியுள்ளது.அப்பளம், மோர்வத்தல், அப்பளம் தயாரிப்பாளர் மற்றும் விற்பனையாளர் சங்க மாநில பொதுச் செயலாளர் ஜி.திருமுருகன் கூறியதாவது: தீட்டல் உளுந்து கிலோ ரூ.121 என இருந்தது. தற்போது ரூ.150 ஆக உயர்ந்துள்ளது. இதனால் அப்பளம் விலை உயரும். தொழிலாளர்கள் வேலை இழக்கும் நிலையுள்ளது. அப்பளம் தயாரிப்பாளர்களுக்கு கூட்டுறவு சங்கங்கள் மூலம் மானிய விலையில் உளுந்து வழங்க வேண்டும். தற்காலிக ஏற்பாடாக உளுந்து விலையை குறைக்கும் நடவடிக்கையை மத்திய, மாநில அரசுகள் எடுக்க வேண்டும், என்றார்.</description>
</news>
