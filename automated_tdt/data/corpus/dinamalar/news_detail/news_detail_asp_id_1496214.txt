<news>
<headline>இன்ஸ்பெக்டருக்கு பிடிவாரன்ட்</headline>
<description>
ஆத்தூர்: தலைவாசலில் நடந்த விபத்து வழக்கில், நீதிமன்ற விசாரணைக்கு ஆஜராகாத இன்ஸ்பெக்டருக்கு, பிடிவாரன்ட் பிறப்பித்து, ஆத்தூர் நீதிமன்றம் உத்தரவிட்டுள்ளது. ஆத்தூர் அடுத்த, தலைவாசல், கிழக்கு வீதியை சேர்ந்தவர் ஆலன், 40. அவர், 2012, ஆக., 29ம் தேதி, மொபட்டில் சென்றபோது, எதிரே வந்த மாருதி கார் மோதி, சம்பவ இடத்திலேயே உயிரிழந்தார். இந்த வழக்கு ஆத்தூர் ஜே.எம்., இரண்டாவது நீதிமன்றத்தில் நடந்து வருகிறது. கடந்த, 8ம் தேதி, அப்போதைய தலைவாசல் இன்ஸ்பெக்டர் தனசேகர், இறுதி விசாரணைக்கு ஆஜராகும்படி, நீதிமன்றம் உத்தரவிட்டது. நேற்று, வழக்கை விசாரித்த மாஜிஸ்திரேட் முகமது அன்சாரி, தனசேகர் ஆஜராகததால், அவருக்கு பிடிவாரன்ட் பிறப்பித்து, ஏப்., 25ம் தேதி, ஆஜராகும்படி உத்தரவிட்டார். அவர், திருப்பூர் மாவட்டம், நல்லூர் போலீஸ் ஸ்டேஷன் இன்ஸ்பெக்டராக, தற்போது பணிபுரிகிறார்.</description>
</news>
