<news>
<headline>ஆயுதப்படை சிறப்பு அதிகார சட்டம் அருணாச்சல பிரதேசத்திலும் அமல்</headline>
<description>
புதுடில்லி: வன்முறையில் ஈடுபடும் பயங்கரவாதிகள் மற்றும் பிரிவினைவாதிகளை ராணுவத்தினர் சுட்டுத்தள்ள அதிகாரம் தரும் ஆயுதப்படை சிறப்பு அதிகாரச் சட்டம் அருணாச்சல பிரதேச மாநிலத்திலும் அமல்படுத்தப்பட்டு உள்ளது.ஜம்மு - காஷ்மீர் மாநிலத்தில் பயங்கரவாதிகள் தாக்குதல் அடிக்கடி நடப்பதால் அங்கு ஆயுதப்படை சிறப்பு அதிகார சட்டம் அமலில் உள்ளது. இதன்மூலம் வன்முறையில் ஈடுபடும் பயங்கரவாதிகளை ராணுவத்தினர் சுட்டுத்தள்ள அதிகாரம் வழங்கப்பட்டு உள்ளது. அதேபோல் மாவோயிஸ்ட்கள், பிரிவினைவாதிகள் மற்றும் பழங்குடியின போராளி களின் வன்முறைகளால் பாதிக்கப்பட்ட வடகிழக்கு மாநிலங்கள் பலவற்றிலும், ஆயுதப்படை சிறப்பு அதிகாரச் சட்டம் அமலில் உள்ளது. ஆனால், அருணாச்சல பிரதேசத்தில் அமல்படுத்தப்படாமல் இருந்தது.இந்நிலையில் கடந்த மாதத்தில் இந்த மாநிலத்தில் நாகா பழங்குடியின பிரிவினைவாதிகள் நடத்திய தாக்குதலில் பாதுகாப்புப் படையினர் மூன்று பேர் கொல்லப்பட்டனர். இதையடுத்து, அசாம் மாநிலத்தை ஒட்டி அமைந்துள்ள அருணாச்சல பிரதேசத்தின் அனைத்து மாவட்டங்களிலும் ஆயுதப்படை சிறப்பு அதிகாரச் சட்டம் தற்போது அமல்படுத்தப் பட்டு உள்ளது. இது தொடர்பான உத்தரவை மத்திய உள்துறை அமைச்சகம் கடந்த மாதம் 27ம் தேதி பிறப்பித்துள்ளது. 'அருணாச்சல பிரதேசத்தின் சில மாவட்டங்களில், வன்முறைகள் அதிகரித்துள்ளதால் இச் சட்டத்தை இந்த மாநிலத்திற்கும் நீட்டிக்க வேண்டியதாயிற்று' என உள்துறை அமைச்சக உயர் அதிகாரி ஒருவர் கூறினார்.</description>
</news>
