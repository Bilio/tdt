<news>
<headline>ஜனநாயகத்தை தேர்ந்தெடுக்கிறதா காஷ்மீர்</headline>
<description>
காஷ்மீர் மாநிலத்தில் நவ., 25ம் தேதி நடந்த முதல் கட்ட ஓட்டுப்பதிவில் 71.28 சதவீத ஓட்டுகள் பதிவானது. 2008ல் இது 61.23 சதவீதமாக இருந்தது. துப்பாக்கிச் சூடு, குண்டுவெடிப்பு, குளிர்கால சூழல், பிரிவினைவாதிகளின் கோரிக்கைகள், பயங்கரவாத அச்சுறுத்தல்கள் ஆகியவற்றுக்கு மத்தியில் காஷ்மீர் மக்கள் ஓட்டளித்திருப்பது ஒட்டுமொத்த நாட்டின் கவனத்தை ஈர்த்துள்ளது. இதை மையமாகக் வைத்து ஜனநாயகத்தை தேர்ந்தெடுக்கிறதா காஷ்மீர் என்ற தலைப்பில் "டைம்ஸ் நவ்' டிவியில் விவாதம் நடந்தது. அர்னாப் கோஸ்வாமி நிகழ்ச்சியை தொகுத்து வழங்கினார். விவாதத்தில் ரமிஷ் மக்தூமி, நரசிம்ம ராவ், தன்வீர் சாதிக், ராஷ்னிக் கர், ஹாசிம் குரோஷி ஆகியோர் பங்கேற்றனர்.அர்னப் கோஸ்வாமி: இந்தியாவில் தேர்தல் எதற்காக நடக்கிறது? இந்திய ஜனநாயகத்தை ஏற்று அதன்படி வாழ்வதற்காக நடக்கிறது. அந்த வகையில் காஷ்மீர் மக்கள் இந்திய ஜனநாயகத்தை ஏற்றுக்கொண்டு அதற்காக ஓட்டளித்துள்ளனர். இதன் மூலம் செய்யது ஷா அலி கிலானி, யாசின் மாலிக் போன்ற பிரிவினைவாதிகளின் தேர்தலை புறக்கணிக்க வேண்டும் என்ற வேண்டுகோளை மக்கள் புறந்தள்ளியுள்ளனர். ஆனாலும் பிரிவினைவாதிகள் இதனை இப்போதும் ஏற்க மறுக்கின்றீர்கள். பிரிவினைவாதிகள் தான் காஷ்மீரில் பிரச்னையை ஏற்படுத்தி வருகின்றனர். 
குண்டுவெடிப்பு நடந்த பந்தர்வாக் தொகுதியில் 102 வயதுடைய மூதாட்டி ஓட்டளித்தூர். அவர் செய்தியாளர்களிடம் பேசிய போது, கடந்த 60 ஆண்டுகளில் எந்த ஒரு சமயத்திலும் நான் ஓட்டளிக்க தவறியதே இல்லை எனக் கூறினார். பாக்., ஆதரவு பயங்கரவாதத்தை மக்கள் எதிர்க்கின்றனர் என்பதற்கு இவர் ஒருவரே போதும் . ரமிஷ் மக்தூமி (எழுத்தாளர், அரசியல் விமர்சகர் ) : மக்கள் அதிகளவில் ஓட்டளித்துள்ளனர் என்பதை ஒத்துக்கொள்கிறேன். ஆனால் இது நீங்கள் நினைப்பது போல ஜனநாயகத்துக்கு ஆதரவாக அல்ல. காஷ்மீர் பிரச்னைக்கு தீர்வு காண வலியுறுத்தியே வாக்களித்துளனர். ஓட்டுப்பதிவு அதிகரித்ததை பிரிவினைவாதிகளுக்கு எதிரான சாட்டையடியாக கருதமுடியாது. பிரிவினைவாதி தலைவர்கள் தேர்தல் புறக்கணிக்குமாறு கூறவே இல்லை. நரசிம்ம ராவ் (பா.ஜ.,) : இன்று ஒரு மகிழ்ச்சியான நாள். காஷ்மீர், ஜம்மு மற்றும் லடாக் ஆகிய மூன்று பகுதிகளில் இருந்தும் சமமான விகிதத்தில் ஓட்டு சதவீதம் அதிகரித்துள்ளது. இது கவனிக்கப்பட வேண்டிய விஷயம். இதிலிருந்து காஷ்மீர் மக்கள் இந்திய ஜனநாயகத்தை ஏற்றுக்கொண்டுள்ளது தெளிவாக தெரிகிறது. 70 சதவீத ஓட்டுப்பதிவு என்பது மிக அதிகமானது. ஏனெனில் உலகளவில் சராசரி ஓட்டுப்பதிவு என்பது 70க்கும் குறைவாக தான் உள்ளது. பிரிவினைவாதிகளின் எதாவது ஒரு வகையில் மக்களை திசை திருப்பியே வருகின்றனர். தன்வீர் சாதிக் கூறியது முற்றிலும் தவறு. சமீபத்தில் நடந்த லோக்சபா தேர்தலிலேயே காஷ்மீர் மக்கள் எங்களை அங்கீகரித்துள்ளனர். மேலும் மத்தியில் மோடி தலைமையிலான ஆட்சி நடப்பதால், நல்லது நடக்கும் என நினைத்து மக்கள் ஓட்டளித்துள்ளனர்.தன்வீர் சாதிக்: ( தேசிய மாநாட்டு கட்சி செய்திதொடர்பாளர், ஒமர் அப்துல்லா ஆலோசகர்): மக்கள் ஜனநாயகத்து ஆதரவளித்துள்ளனர். இது ஜனநாயகத்துக்கு கிடைத்த வெற்றி. ஆனால் மக்கள் இதற்காக மட்டுமே அதிகளவில் ஓட்டளிக்கவில்லை. வழக்கத்துக்கு மாறாக இம்முறை பா.ஜ., காஷ்மீரில் முனைப்புடன் போட்டியிடுகிறது. அவர்கள் ஆட்சிக்கு வந்தால் சட்டப்பிரிவு 370 - ஐ கலைத்துவிடுவார்கள் என்று நினைத்து; அதற்கு எதிராக தான் வாக்களித்துள்ளனர். இதனால் பிரிவினைவாதிகள் விரக்தியுடன் பேசுகின்றனர். இவர்களுக்கு ஜனநாயகத்தின் மீது நம்பிக்கையில்லை. ராஷ்னிக் கர் ( நிறுவனர், ரூட்) : அர்னாப் கூறியது முற்றிலும் சரி. அதிகளவில் ஓட்டு அளித்ததின் மூலம் இன்று காஷ்மீர் மக்கள் பிரிவினைவாதிகளின் முகத்தில் கரியை பூசியுள்ளனர். பிரிவினைவாதிகள் இந்தியாவில் இருந்து கொண்டு பாகிஸ்தானுக்கு ஆதரவாக நீண்டகாலமாக பேசி வருகின்றனர். ஆனால் மக்களுக்கு எது நல்லது என தெரிந்துள்ளனர். ஆளும் ஒமர் அப்துல்லா அரசு, பதவி ஆசையின் காரணமாக காஷ்மீர் பிரச்னை இருப்பதாக கூறி மக்களை திசைதிருப்பி வருகிறது. ஹாசிம் குரோஷி ( பிரிவினைவாதி - ஜம்மு காஷ்மீர் ஜனநாயக விடுதலைக் கட்சி தலைவர்) : எங்கள் இயக்கத்தின் சார்பில் தேர்தலை புறக்கணிக்க வேண்டும் என்று ஒருபோதும் கூறவே இல்லை. இந்தியாவும் - பாகிஸ்தானும் காஷ்மீரை ஆக்கிரமித்துள்ளன. அரசியல்வாதிகள் பதவி சுகத்துக்காக, மக்களை கட்டாயப்படுத்தி ஓட்டளிக்க வைத்துள்ளனர். எங்களுக்கு இந்த ஜனநாயகத்தின் மீது நம்பிக்கையில்லை. சுதந்திரமான காஷ்மீர் கிடைக்கும் என்பதில் எங்களுக்கு நம்பிக்கை இருக்கிறது. இவ்வாறு விவாதம் நடந்தது.</description>
</news>
