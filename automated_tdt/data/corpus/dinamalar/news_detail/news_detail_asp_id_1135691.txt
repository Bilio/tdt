<news>
<headline>பாகிஸ்தானை வைத்து அரசியல் செய்கிறதா சீனா</headline>
<description>
பாகிஸ்தானை வைத்து இந்தியாவுக்கு அழுத்தம் கொடுக்கும் முயற்சியில் சீனா தொடர்ந்து ஈடுபட்டு வருகிறது. நேரடியாகவும், மறைமுகமாகவும் சீனா இந்த நடவடிக்கைளில் ஈடுபடுகிறது. இது தொடர்பாக ஆங்கில தனியார் தொலைக்காட்சி சேனலில் விவாதம் நடந்தது.
விவாதத்தை சேனலின் தலைமை செய்தி ஆசிரியர் அர்னாப் கோஸ்வாமி தொகுத்து வழங்கினார். முன்னாள் வெளியுறவுத்துறை செயலர் கே.சி.சிங், முன்னாள் "ரா' உளவுத்துறை அதிகாரி ஆர்.எஸ்.என்.சிங், பாகிஸ்தான் முன்னாள் ராணுவ அதிகாரி ஜாவேத் உசைன் ஆகியோர் விவாதத்தில் பங்கேற்றனர்.தொகுப்பாளர் அர்னாப் கோஸ்வாமி: சார்க் அமைப்பின் மூலம் தெற்கு ஆசியாவில் இந்தியாவின் வளர்ச்சியை சீனா விரும்பவில்லை. இதனால் பாகிஸ்தானை வைத்து சீனா அரசியல் செய்கிறது. சார்க் அமைப்பில் தனக்கு சாதகமானவற்றை பாகிஸ்தானை வைத்து நிறைவேற்றிக் கொள்கிறது. இந்த அச்சுறுத்தல் எல்லைப்பகுதியிலும் தொடர்கிறது. சீனா ஒரு கிழக்கு ஆசிய நாடு. இருப்பினும் சீனா சார்க் அமைப்பில் இணைய வேண்டும் என பாக்., விரும்புகிறது. தெற்கு ஆசியாவில் அமைதியை விரும்பும் இந்தியா, இந்த அண்டை நாடுகளுடனான பிரச்னையை எப்படி சமாளிக்கப் போகிறது.முன்னாள் வெளியுறவுத்துறை செயலர் கே.சி.சிங்: இந்தியாவின் வளர்ச்சியை சீனா எப்போதும் விரும்பியதில்லை. தெற்கு ஆசியாவில் சீனா மட்டுமே ஆதிக்கம் செலுத்த வேண்டும் என நினைக்கிறது. அதற்காக பல முயற்சிகளை சீனா எடுத்து வருகிறது. இந்தியாவுக்கு எப்படி எல்லாம் அச்சுறுத்தல் அளிக்கலாம் என சீனா திட்டமிட்டு செயல்படுகிறது. திபெத் பிரச்னையில் இந்தியா மூக்கை நுழைப்பதை அவர்களால் பொறுத்துக் கொள்ள முடியவில்லை. தலாய்லாமாவை இந்தியாவுக்குள் நுழையவிடுவதையே அவர்கள் எதிர்க்கின்றனர். அண்டை நாடுகளான இலங்கை, பாகிஸ்தானை கைக்குள் போட்டுக் கொண்டு இந்தியாவை அச்சுறுத்துகிறது. சீனாவின் இந்நடவடிக்கை தொடர்ந்தால் இப்பகுதியில் அமைதி கெட்டுவிடும்.பாக்., முன்னாள் ராணுவ அதிகாரி ஜாவேத் உசைன்: இந்தியாவின் இந்த நிலைப்பாடு தவறானது. பாகிஸ்தானுடனும், சீனாவுடனும் சுமூக உறவு நிலவாததே இதற்கு காரணம். பாகிஸ்தானுக்கு மறைமுகமாக சீனா உதவுகிறது என்பதை ஏற்றுக் கொள்ள முடியாது. சீனா வழங்கும் பொருளாதார உதவிகள் சட்டப்படியானவை. அதற்கு பதிலாக சீனாவுக்கு ஆதரவாக பாகிஸ்தான் செயல்படவில்லை. இந்தியாவும், பாகிஸ்தானும் அமைதியாக பேசி தீர்த்துக் கொண்டால் இதுபோன்ற பிரச்னைகள் எழ வாய்ப்பில்லை.முன்னாள் "ரா' அதிகாரி ஆர்.எஸ்.என்.சிங்: அண்டை நாடுகளுடனான பிரச்னையை உணர்வின் அடிப்படையில் பார்க்கக்கூடாது. இந்தியா மற்ற நாடுகளுடன் அமைதியான போக்கையே கடைபிடிக்கும் என்பது உலக நாடுகளுக்கு தெரியும். பாகிஸ்தான் இந்தியாவை எதிரியாக பார்க்கிறது. இதை சீனா பயன்படுத்திக் கொள்கிறது. இருநாடுகளும் இப்பிரச்னை தொடராமல் இருந்தால் மட்டுமே, இப்பகுதியில் அமைதி நிலவும்.
இவ்வாறு விவாதம் நடந்தது.</description>
</news>
