<news>
<headline>இது உங்கள் இடம்</headline>
<description>
பயத்தை ஏற்படுத்துமா அரசியல் கட்சிகள்!கே.எஸ்.பொன்னம்பலம், சென்னையிலிருந்து எழுதுகிறார்: வரப்போகும் சட்டசபை தேர்தலில் கடும் போட்டி நிலவும் என்பது, அனைவரும் அறிந்ததே. இதில், கடந்த முறை  தேர்ந்தெடுக்கப்பட்ட, எம்.எல்.ஏ.,க்கள் மீண்டும் தேர்தலில் நிற்க விரும்பினால், அதே தொகுதியில் தான் நிற்க வேண்டும்; வேறு  தொகுதிக்கு மாறக் கூடாது.ஏனெனில், கடந்த ஐந்து ஆண்டுகளில் தன் தொகுதி மக்களுக்கு அளித்த வாக்குறுதிகளை எந்த அளவுக்கு நிறைவேற்றினர் என்பதை,  அத்தொகுதி வாக்காளர்கள் தான் அறிவர். எவ்வித வளர்ச்சிப் பணிகளும் மேற்கொள்ளவில்லை எனில், வாக்காளர்கள், அந்த நபரை  கண்டிப்பாக தோல்வியுறச் செய்வர்.அதன்பின், அவருக்கு எதிர்காலத்தில் எந்த தொகுதியிலும் போட்டியிட கட்சி தலைமை அனுமதிக்கக் கூடாது. இப்படி ஒரு  கட்டுப்பாட்டை அனைத்து கட்சிகளும், குறிப்பாக, ஆளும் கட்சி கடைபிடிக்க வேண்டும்.இப்படி ஒரு கட்டுப்பாடு இருந்தால்தான், சட்டசபை உறுப்பினர்கள், எதிர்காலத்தை கருத்தில் கொண்டு, ஒரு பயத்துடன் தொகுதியில்  தீவிரமாக பணியாற்றுவர்.செல்வாக்குள்ள கவுன்சிலர்கள் அல்லது ஊராட்சி மன்ற உறுப்பினர்களை எக்காரணம் கொண்டும், சட்டசபை உறுப்பினர் பதவிக்கு  போட்டியிட அனுமதிக்கக் கூடாது; ஏனெனில், இவர்கள் அப்பகுதி மக்களுக்கு பதவிக் காலம் முடியும் வரை சேவை செய்ய  கடமைப்பட்டவர்கள்.தேர்தல் கமிஷன் இதை கவனத்தில் கொள்ள வேண்டும்! எம்.ஜி.ஆர்., - காமராஜரைகேவலப்படுத்தாதீர்!கே.வந்தியதேவன், பொள்ளாச்சியிலிருந்து எழுதுகிறார்: மதுரையில் நடந்த தே.மு.தி.க.,வின் தேர்தல் அறிக்கை பிரசார பொதுக்கூட்டம்,  சென்னையில் நடந்த மகளிர் அணி கூட்டங்களில், அக்கட்சியின் மகளிர் அணி தலைவி பிரேமலதா, விஜயகாந்திற்கு தொண்டை வலி  தொடர்ந்து உள்ளது; சைனஸ் தொந்தரவு இருப்பதால், அவர் பேசுவதை மக்களால் புரிந்து கொள்ள முடியாமல் போகிறது என பேசினார்.அத்துடன், எம்.ஜி.ஆர்., குண்டடிப்பட்டு திரும்பிய பின், அவர் பேசிய பேச்சை யாராலும் புரிந்து கொள்ள முடிந்ததா; அவர் பேச்சை குறை  கூறாத ஊடகங்கள், விஜயகாந்தின் பேச்சை மட்டும் குறை கூறலாமா; படிக்காத மேதை காமராஜர் கூட, மேடைகளில் யாருக்கும்  புரியாமல்தான் பேசுவாரே; அதை நீங்கள் குறை கூறினீர்களா என பேசியிருக்கிறார்.மகளிர் அணி தலைவி பிரேமலதா அவர்களே... குண்டடிப்பட்டு வந்த சமயத்தில்தான் எம்.ஜி.ஆர்., குளறி பேசினாரே அல்லாமல், அதன்பின்,  தி.மு.க., கூட்டங்களில் பேசியபோதும், முதல்வர் ஆன பின், கூட்டங்களில் பேசிய போதும் அவரது பேச்சும், செயலும் சிறப்பாக  புரியும்படிதான் இருந்தது.குண்டடிப்பட்ட, 1966ல் இருந்த தடுமாற்றமான குரல் மாறி நல்ல நிலைக்கு வந்துவிட்டார்; இதுவெல்லாம், பிரேமலதாவுக்கு  தெரியாதா? படிக்காத மேதை காமராஜர், அதிகம் பேசாவிட்டாலும், சில நிமிடங்கள் கூட்டத்தில் பேசினாலும், அவரது பேச்சுக்கள்  அனைவரும் புரிந்துகொள்ளும்படி தான் இருந்தது; என்னைப் போன்ற, 70 வயது கடந்துள்ளவர்களுக்கு, நன்றாக அது தெரியும்.விஜயகாந்தின் மேடைப் பேச்சை, எம்.ஜி.ஆர்., - காமராஜர் மேடை பேச்சுடனும், பிரேமலதா ஒப்பிட்டு பேசுவதே தவறான செயலாகும்.அரசியல் தலைவர்களிலேயே சில நிமிடம் பேசினாலும், மக்களுக்கு ஒரு வரிக்கூட புரியாமல் பேசக்கூடியவர், விஜயகாந்த். இதை  யாராலும் மறுக்க முடியாது என்பதை பிரேமலதா ஒப்புக்கொண்டாக வேண்டும்!ஜனநாயகத்திற்குஅவமானம்!வி.எம்.கலைப்பித்தன், கடலுாரிலிருந்து எழுதுகிறார்: அமாவாசைக்கும், அப்துல் காதருக்கும் முடிச்சு என்பதற்கான உதாரணம்  தான், கன்னையா குமார்  விஷயத்தில் நடந்து இருக்கிறது. ஐதராபாத் - நேரு பல்கலைக்கழகங்களுக்கு இடையே முடிச்சு ஏன்  விழுந்தது; ஐதராபாத், ரோஹித் வெமுலா தற்கொலை செய்து கொண்டான்.அதன் அடிப்படை காரணமும், தேச நலனுக்கு எதிரான ஆர்ப்பாட்டம் கலவரமாகி, தற்கொலையில் போய் முடிந்தது. அவர், தலித்  மாணவர் என்பதால், கம்யூனிஸ்ட், காங்கிரஸ் அரசியலாக்கின.டில்லி நேரு பல்கலை மாணவர் தலைவன் வெமுலாவுக்கு ஆதரவாக வும், இந்திய தேசியத்திற்கு எதிராகவும் ஆர்ப்பாட்டம்,  அமர்க்களம் செய்து, தன்னையும் ஒரு தலைவனாக மாற்றும் முயற்சியில் கன்னையா ஈடுபட்டு உள்ளான்.அவனுக்கு ஆதரவாக, காங்கிரசின் துணைத் தலைவர் ராகுல் செயல்படுகிறார். கம்யூனிஸ்ட்கள் ஆதரிக்கின்றன. அவன் அரசியலில்  தலைவரானால் என்ன நடக்கும்; இந்தியாவுக்கு எதிராக செயல்படுவான். பாகிஸ்தானின் பயங்கரவாதத்திற்கு, தீனி போட்டு  இந்தியாவை அழிக்கும் வேலையை செய்வான்.ஒரு மாணவர் தலைவன், நேரு உருவாக்கிய பல்கலைக்கழகத்தில், இந்தியா ஒழிக, பாகிஸ்தான் ஜிந்தாபாத்... என்று மாணவர்களின்  மத்தியில் குரல் எழுப்பி அமர்க்களம் செய்யும் ஒரு கேவலத்தை செய்கிறான்; அதற்கு துாபம் போட்டு ஆதரவு தேடும்  கம்யூனிஸ்ட்களையும், காங்கிரசையும் சந்தேகிக்காமல் இருக்க முடியுமா?அவனுக்கு ஜாமின் வழங்கியதே, இந்திய ஜனநாயகத்திற்கு அவமானம். இதையே முஸ்லிம் நாடுகளில் ஒருவன், இந்தியா ஜிந்தாபாத்  என்று முழங்க முடியுமா; நம் ஜனநாயக உரிமையை எந்தளவுக்கு கேவலப்படுத்த முடியுமோ, அந்த அளவுக்கு செய்வது நியாயமா?கம்யூனிஸ்டும், காங்கிரசும் அரசியல் விளையாட்டில் தேசத்தை அடகு வைக்க வேண்டாம்!              ஆட்டை கொடுத்துதோலுக்கு அலைந்தானாம்!ஏ.அஸ்மாபாக் அன்வர்தீன், ராமநாதபுரத்திலிருந்து எழுதுகிறார்: மீன் பிடிக்கச் செல்லும் தமிழக மீனவர்கள், சிங்கள  கடற்படையினரால் அடிக்கடி தாக்கப்படுவதும், கைது செய்யப்படுவதும் வருத்தம் அளிக்கிறது.நமக்கு சொந்தமான கச்சத்தீவு என்ன காரணத்துக்காக, இலங்கைக்கு தாரை வார்க்கப்பட்டது; இன்னமும், பலருக்கு விளங்க முடியாத  புதிராகவே உள்ளது. ஆட்டைக் கொடுத்து, தோலுக்கு அலைந்தானாம் என்ற நாட்டு பழமொழி தான், ஞாபகத்துக்கு வருகிறது.சர்வதேச கடல் எல்லையிலும், இந்திய கடல் எல்லையிலும் மீன் பிடிக்க, நம் மீனவர்களுக்கு முழு உரிமை உண்டு. இலங்கை கடல்  எல்லைக்குள், தமிழக மீனவர்கள் நுழைவதால் நடவடிக்கைக்கு உட்படுத்தப்படுகின்றனர். இதுதான், இலங்கை கடற்படையினரின்  வாதம்.இதை தடுக்க, இந்திய கடற்படை கப்பலை சர்வ தேச கடல் எல்லையில் நிறுத்த வேண்டும். நம் மீனவ படகுகள், எல்லை தாண்டும்போது  தடுக்க வேண்டும். இதன் மூலம் மீனவர்களின் பாதுகாப்பு உறுதி செய்யப்படும்.உலக நாடுகளில், இந்தி யாவும் ஒரு வல்லரசாக தலை நிமிர்ந்து நிற்கும் இத்தருணத்தில், நம் மீனவர்கள் இலங்கை கடற்படையின  ரால் துன்புறுத்துவதை ஏற்றுக்கொள்ள முடியாது. இவ்விஷயத்தில் நம் பிரதமர் நல்ல முடிவெடுப்பார் என்று நம்புவோம்!</description>
</news>
