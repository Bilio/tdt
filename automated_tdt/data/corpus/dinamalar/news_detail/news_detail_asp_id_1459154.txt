<news>
<headline>3 ஸ்டார் முறுக்கு கடை</headline>
<description>
வாரா வாரம், நான் எங்கே சாப்பிடப் போனேன்; அதை எப்படி சாப்பிட்டேன்ங்கற கதையை மட்டும் வெட்டியா சொல்லாம, நான் சாப்பிட்ட உணவைப் பத்தின வரலாறை சொல்லணும்னு, எனக்கு ரொம்ப நாளா ஆசை! அதான், போன வாரம், நுங்கம்பாக்கத்துல இருக்கிற, '3 ஸ்டார் முறுக்கு கடை'யில, 'அச்சு முறுக்கு' வாங்கப் போறதுக்கு முன்னாடி, முறுக்கு பத்தின தகவல்களை சேகரிக்கணும்னு, 'கூகுள்' பண்ணிப் பார்த்தேன். 'முறுக்கு இந்தியாவில் கண்டுபிடிக்கப்பட்டது'ங்கற தகவலை தவிர்த்து, வேற எதுவும் என் கண்ணுக்கு சிக்கலை! சரி, நம்ம ஆசை நிறைவேற இன்னும் நேரம் வரலைன்னு, என்னை நானே சாந்தப்படுத்திக்கிட்டு, முறுக்கு வாங்க கிளம்பிட்டேன்.சின்ன இடம் தான்; ஆனா, என்னோட சின்ன மூளைக்குள்ளே இருக்கிற பெரிய அறிவு மாதிரியே (!), அதிகளவு பலகாரங்களை, தனக்குள்ளே அடுக்கி வைச்சிருந்துச்சு கடை! 'அண்ணே... இந்த அதிரசம் எவ்வளவு?'ன்னு கேட்டுக்கிட்டே, அதுல ஒண்ணை எடுத்து கடிச்சேன்! அடுத்ததா, ஒரு முந்திரிக் கொத்து! நான் ஒவ்வொண்ணா எடுத்து கடிக்க கடிக்க, பொறுமையா விலை சொல்லிட்டே வந்தார் கடைக்காரர். 'பரவாயில்லையே, 15 வகைக்கு மேல வைச்சிருக்கீங்க' பாராட்டிக்கிட்டே, ஒரு கிலோ 'அச்சு முறுக்கு' பார்சல் பண்ணச் சொன்னேன்.அதை பார்சல் பண்ணின கடைக்காரர், அப்படியே நான், 'டேஸ்ட்' பண்ணின பலகாரங்களுக்கும் சேர்த்து பில்லை நீட்டிட்டாரு. ஆத்தாடி... பார்த்தவுடனே, கண்ணு கட்டிப் போச்சு எனக்கு! அட ஆமாங்க... 'டேஸ்ட் பார்க்குறேன்'னு சொல்லியே, ஒரு கிலோ தின்னுருக்கேன்! ஆனாலும், சும்மா சொல்லக் கூடாது; ருசி... ஆஹா!அசத்தும் அச்சு முறுக்கு: இடித்து வைத்திருக்கும் பச்சரிசி, தேவையான அளவு உளுந்த மாவு, சர்க்கரை, மைதா இவற்றுடன் தண்ணீர் சேர்த்து, தோசை மாவு பதத்திற்கு கரைக்கவும். இம்மாவில் அச்சை முக்கியெடுத்து, அதை கொதிக்கும் எண்ணெயில் வைத்தால், மாவு பிரிந்து, 'கமகம' என,  அச்சு முறுக்கு பொரியத் துவங்கும். ருசியின் ரகசியம்: 'அரிசி மாவுக்குப் பதிலாக, நயமான பச்சரியை இடித்து உபயோகிப்பதும்; மிதமான சூட்டில் இருக்கும் எண்ணெயில், சரியான பதத்தில் முறுக்குகளை தயார் செய்வதுமே ருசிக்கு காரணம்' என்கிறார் கடையின் நிறுவனர் மணி.என்ன விலை?: 30 அச்சு முறுக்குகளை கொண்ட ஒரு கிலோ, 240 ரூபாய்.சோத்து மூட்டை: என் கடைவாய்ப் பல்லு காணாமப் போய், நாலு நாள் ஆயிடுச்சு. எல்லாத்துக்கும் காரணம், அச்சு முறுக்கு தான். அட... என் சம்சாரம் செஞ்சுக் கொடுத்ததை சொன்னேங்க. அதான், அச்சு முறுக்குன்னா எப்படி இருக்கணும்னு அவளுக்கு காட்டுறதுக்கு, இதை வாங்கிட்டு வந்தேன். அடடா, நுனிப்பல்லால கடிச்சாலே இந்த முறுக்கு உடைஞ்சிடுது. சாப்பிடுறப்போ, சும்மா 'நறநற'ன்னு, பல்லுக்கு வலிக்காம இதமா இருக்கு; எல்லாத்துக்கும் காரணம், பச்சரிசி மாவு! ஆண்டவா... இந்த அச்சு முறுக்கு பக்குவத்தை, இப்ப என் சம்சாரத்துக்கு நான் எடுத்துச் சொல்லப் போறேன். என் கையை முறுக்காம, அவ இதை பக்குவமா கேட்கணும்; நீதான்ப்பா அதுக்கு அருள் புரியணும்!இடம்: 3 ஸ்டார் முறுக்கு கடை, நுங்கம்பாக்கம், சென்னை.போன்: 81242 60095 நேரம்: காலை 9.30 - இரவு 9.30 மணி</description>
</news>
