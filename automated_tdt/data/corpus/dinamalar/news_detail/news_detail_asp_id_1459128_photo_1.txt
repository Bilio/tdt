<news>
<headline>திருப்பூர் சிந்தாமணி சிக்கன்</headline>
<description>
'ஏம்பா... பொங்கல் முடிஞ்சு தான் ஊருக்கு கூட்டிட்டுப் போவே போல! யோவ்... எனக்கு வயித்தைப் பசிக்குதுய்யா' ஊரில் ஜவுளிக்கடை வைத்திருக்கும் நண்பனுடன், மொத்த ஜவுளி எடுக்க திருப்பூர் வந்த இடத்தில், தன் மதிய நேரத்து பசி புராணத்தை ஆரம்பித்தான் கூட வந்திருந்த ஒரு பால்ய நண்பன். 'ரொம்ப புலம்பாதடே; இன்னைக்கு கறி விருந்துக்கு ஏற்பாடு பண்ணியிருக்கேன்; சுருக்குன்னு சட்டைய போட்டு கிளம்புடே' ஜவுளிக்கடை நண்பன் சொன்னதும், எச்சில் ஊற, மதிய சாப்பாட்டிற்கு ஆயத்தமானோம். திருப்பூர், வட்டார போக்குவரத்து (வடக்கு) அலுவலகத்திற்கு அருகில், வீடு போல இருக்கிறது மணி கவுண்டர் மெஸ். 'அண்ணே... எல்லாருக்கும் சிந்தாமணி சிக்கன்' ஆர்டர் செய்தான் ஜவுளிக்கடை நண்பன். 'இது என்னய்யா சிக்கன்?' என்கிற என் கேள்விக்கு, 'அது ஒண்ணுமில்லவே, என்னை மாதிரியே துணியாவாரம் பார்த்த இந்த கடை முதலாளி, அதை விட்டுட்டு இந்த மெஸ்ஸை ஆரம்பிக்கும் போது, புதுசா ஏதாவது செய்யணும்னு யோசிச்சிருக்காரு. சின்னவயசுல, ஊர்காட்டுல, கூட்டாளிகளோட சேர்ந்து வெங்காயம், மிளகாய் வத்தல் கிள்ளிப் போட்டு காட்டுக் கோழி அடிச்சு சாப்பிட்ட பக்குவம் ஞாபகத்துக்கு வந்திருக்கு. அதுல கொஞ்சம் மாற்றம் பண்ணி, இதை அறிமுகப்படுத்த, ருசி எல்லாருக்கும் பிடிச்சுப் போச்சு. நீயும் சாப்பிட்டுப் பாரு; சும்மா... துாக்கும்!' என்றபடி, சிந்தாமணி சிக்கனை கடைவாய்ப் பல்லுக்கு தந்தார் நண்பர். சிந்தாமணி சிக்கன்: நறுக்கிய சின்ன வெங்காயத்தை எண்ணெயில் வதக்கி, அதனுடன் மிளகாய் வற்றல், சிறு சிறு துண்டுகளாக வெட்டிய நாட்டுக் கோழி கறி, இஞ்சி  பூண்டு விழுது, மிளகு, மஞ்சள் துாள், தேங்காய் துண்டுகள் சேர்த்து நன்கு பிரட்டி எடுத்தால், 'சிந்தாமணி சிக்கன்' சுண்டி இழுக்கும்! ருசியின் ரகசியம்: 'சின்ன வெங்காயம்; கூடுதல் ருசிக்காக எந்த விதமான மசாலாவும் சேர்க்காத அசல் பக்குவம்  இது ரெண்டும் தான், சிந்தாமணி சிக்கன் ருசிக்க காரணம்' என்கிறார் கடையின் உரிமையாளர் ஆனந்த குமார்.என்ன விலை?: 150 கிராம் அளவுள்ள சிக்கன் 100 ரூபாய். 250 கிராம், 500 கிராம், 1 கிலோ அளவுகளிலும், சிந்தாமணி சிக்கன் கிடைக்கும்.சோத்து மூட்டை: 'பொங்கல் முடியுற வரைக்கும் நம்ம வீட்டுல, கறியை கண்ணுல காட்ட மாட்டாங்க' என, உள்மனதில் பொறி தட்ட, இந்த நாட்டுக் கோழியை ஒரு வெட்டு வெட்டணுங்கிற முடிவோட தான் சாப்பிட உட்கார்ந்தேன். வகையா விரலுக்குள்ள சிக்குன வேகத்துல, கறித் துண்டுகள் அத்தனையும் வயித்துக்குள்ள போயிடுச்சு! அவசரத்துல தெரியாம வத்தலை கடிச்சிட்டாலும், அடுத்ததா பல்லுல சிக்குன தேங்காய் துண்டு அந்த காரத்தை மட்டுப்படுத்த, அடடா...சிந்தாமணி சிக்கன் அப்படி ஒரு ருசி போங்க. 150 கிராம் பிளேட்டா வாங்கினா திருப்தியா சாப்பிட முடியாதுன்னு, 1 கிலோ சிக்கனை மொத்தமா வாங்கி, அரைக்கிலோவுக்கு மேல நானே அமுக்கிட்டேன்!இடம்: மணி கவுண்டர் மெஸ், திருப்பூர்.போன்: 96559 77977நேரம்: பகல் 12:00 - மாலை 4:30 மணி</description>
</news>
