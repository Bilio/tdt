<news>
<headline>இந்தியாவின் முன்மாதிரி நகரமாக அமராவதி உருவாகுமா?</headline>
<description>
ஆந்திர மாநிலத்தின் புதிய தலைநகராக உருவாகவுள்ள அமராவதி நகருக்கு பிரதமர் நரேந்திர மோடி அடிக்கல் நாட்டியுள்ளார். உலகத்தரம் வாய்ந்த விதமாக இந்த நகரை உருவாக்க ஆந்திர முதல்வர் சந்திர பாபு நாயுடு திட்டமிட்டுள்ளார். பசுமை நகரம் அடிப்படையில் சுற்றுச்சூழலுக்கு தீங்கு விளைவிக்காத வகையில் உருவாக்கப்படவுள்ளது. அதி நவீன தொழில்நுட்ப வசதிகளும், போக்குவரத்து வசதிகளும் அமைக்கப்படவுள்ளன. நகரைச்சுற்றி நதி பாயும் விதத்திலும் அமைக்க திட்டமிடப்பட்டுள்ளது. இந்தியா முழுவதும் 100 ஸ்மார்ட் சிட்டிகளை மத்திய அரசு உருவாக்கும் என பட்ஜெட்டில் அறிவிக்கப்பட்டது. அந்த ஸ்மார்ட் நகரங்களுக்கு எல்லாம் அமராவதி முன்மாதிரியாக விளங்கும் என தெரிவிக்கின்றனர். இந்த நகரம் இந்தியாவின் மற்ற நகரங்களுக்கு முன்மாதிரியாக விளங்குமா என்ற தலைப்பில் தனியார் ஆங்கில செய்தி தொலைக்காட்சி சேனலில் விவாதம் நடந்தது.இந்த விவாதத்தை தொகுப்பாளர் உமா சுதிர் தொகுத்து வழங்கினார். அரசியல் விமர்சகர் எம்.சி.தாஸ், தெலுங்கு தேசம் கட்சியின் செய்தித் தொடர்பாளர் அனுராதா, வெளிநாடுவாழ் இந்தியர் ஜெயராம் கோமதி, தொழிலதிபர் முரளி ஆகியோர் பங்கேற்றனர்.தொகுப்பாளர் உமா சுதிர்: அமராவதி நகரத்தின் அடிக்கல் நாட்டு விழா எதிர்பார்ப்பை அதிகப்படுத்தியுள்ளது. கடந்த நூற்றாண்டில் பஞ்சாப், அரியானா பிரிக்கப்பட்ட போது சண்டிகர் நகரமும், சத்தீஸ்கரில் புதிய ராய்ப்பூர் நகரமும் உருவாக்கப்பட்டது. அப்போது இல்லாத எதிர்பார்ப்பு இப்போது ஏற்பட்டுள்ளது. இந்த நகரின் மூலம் இந்தியாவின் மற்ற நகரங்களின் உள்கட்டமைப்பு மாற்றப்படுமா. அமராவதி முன்மாதிரி நகராக உருவாகுமா.அரசியல் விமர்சகர் எம்.சி.தாஸ்: அமராவதியை திட்டமிட்டபடி சிறந்த நகரமாக முதல்வர் சந்திர பாபு நாயுடு உருவாக்கி காட்டுவார். அதற்கான திறமை அவரிடம் உள்ளது. ஐதராபாத் நகரை வடிவமைத்ததன் பெரும் பங்கு இவரை சேரும். இருப்பினும் நிதி ஒதுக்கீடு குறித்து இவர் இன்னும் எதுவும் சொல்லவில்லை. மத்திய அரசை பெரிதும் எதிர்பார்க்கிறார். ஆனால் பிரதமரும் எவ்வளவு நிதி தருகிறார் என்பதை கூறவில்லை. இருப்பினும் சிங்கப்பூர், ஜப்பான் மற்றும் சீனா அரசின் உதவிகள் கிடைக்கும் என எதிர்பார்க்கப்படுகிறது. அமராவதி இந்தியாவின் முன்மாதிரி நகரமாக உருவாகும் என்பதில் எந்தவித சந்தேகமும் இல்லை.தெலுங்கு தேசம் செய்தித்தொடர்பாளர் அனுராதா: முதல்வர் சந்திர பாபு நாயுடுவின் கனவு நகரமாக அமராவதி உருவாகவுள்ளது. அரசு நிதி சுமையில் இருக்கும் போதும் இந்த திட்டத்தை சிறப்பாக செயல்படுத்துவார். பசுமை நகரமாகவும், நவீன தொழில்நுட்ப நகரமாகவும் உலகின் முக்கிய நகரங்களுக்கு இணையாக அமராவதி உருவாகும். இந்த நகரை முன்மாதிரியாக வைத்து மற்ற இந்திய நகரங்களை வடிவமைக்கும் நிலை கண்டிப்பாக ஏற்படும்.வெளிநாடுவாழ் இந்தியர் ஜெயராம் கோமதி: அதிநவீன நகரம் இந்தியாவில் உருவாகவுள்ளது மகிழ்ச்சி அளிக்கிறது. திட்டமிட்டபடி நகரத்தை வடிவமைக்க வேண்டும். நிதியும், மனிதவளமும் நகரை உருவாக்கும் முக்கிய காரணிகள். மத்திய அரசு, மாநில அரசு, தனியார் என அனைவரும் ஒருங்கிணைந்து செயல்படுவது முக்கியம். இதற்கான அனைத்து சூழல்களையும் முதல்வர் சந்திர பாபு நாயுடு ஏற்படுத்தி விட்டார்.தொழிலதிபர் முரளி: இந்த நகரை உருவாக்க மக்கள் தாமாக முன்வந்து நிலத்தை அளித்தது சிறந்த முன்னுதாரணம். 2018ம் ஆண்டுக்குள் முதல் கட்டட உருவாக்க பணிகள் முடிந்து விடும். அதன் பின் நகரை மேம்படுத்தும் பணிகள் மேற்கொள்ளப்படும். முடிந்தவரையில் விரைவாக பணியை முடித்து ஆந்திர மக்களுக்கும், இந்தியாவுக்கும் முதல்வர் பெருமை சேர்ப்பார். அமராவதியை பின்பற்றி இந்தியாவில் பல நகரங்கள் உருவாக்கப்படும். இவ்வாறு விவாதம் நடந்தது.</description>
</news>
