<news>
<headline>போலீஸ் உதவி கமிஷனர் மீது பெண்கள் சங்கத்தினர் புகார்</headline>
<description>
சென்னை:தரக்குறைவாக பேசி, வலுக்கட்டாயமாக வேனில் ஏற்றிய, போலீஸ் உதவி கமிஷனர் மீது நடவடிக்கை கோரி, கமிஷனர் அலுவலகத்தில் புகார் தரப்பட்டுள்ளது.சுதேசி பெண்கள் பாதுகாப்பு சங்கத் தலைவர் கலைச்செல்வி. அவர் நேற்று போலீஸ் கமிஷனர் அலுவலகத்தில் அளித்த புகார்:மதுவால் தமிழகம் சீரழிந்து வரும் நிலையில், சட்டசபை தேர்தல் ஓட்டுப்பதிவு முடியும் வரையிலாவது மதுக்கடைகளை மூட கோரி, தலைமைச் செயலகத்தில் நேற்று, தேர்தல் அதிகாரிகளிடம் புகார் அளிக்க சென்று இருந்தோம்.அங்கு பாதுகாப்பு பணியில் இருந்த, போலீஸ் உதவி கமிஷனர் ஜான், எங்களை வலுக்கட்டாயமாக வேனில் ஏற்றி,  பூக்கடை மகளிர் காவல் நிலையத்திற்கு கொண்டு சென்று, தரக்குறைவாக பேசினார். இதனால் மிகுந்த மன உளைச்சலுக்கு ஆளாகி உள்ளோம். அவர் மீது கடும் நடவடிக்கை எடுக்க வேண்டும்.அதேபோல், ஜன.,27ல்,  தமிழக அரசின் மது கொள்கையை கண்டித்து,  என்னை கருணை கொலை செய்யுங்கள் என, ராஜிவ் அரசு பொது மருத்துமனைக்கு புகார் அளிக்க சென்றபோதும், பூக்கடை போலீஸ் நிலைய எஸ்.ஐ., சுரேந்தர், 'சீன் காட்ட வந்துட்டியா, உன் மேல் வழக்கு பதிவு செய்வேன்' என, மிரட்டினார். அவர் மீதும் நடவடிக்கை எடுக்க வேண்டும்.இவ்வாறு புகாரில் கூறப்பட்டுள்ளது.இதுகுறித்து போலீசார் விசாரித்து வருகின்றனர்.</description>
</news>
