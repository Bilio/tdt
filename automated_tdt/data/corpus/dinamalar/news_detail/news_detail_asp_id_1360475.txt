<news>
<headline>கனவுகளைக் கைப்பற்றுவோம் - 31---   வாழ்வ தரும் வாழைநார்!</headline>
<description>
அன்பு தோழமைகளே நலமா, 
 ஆங்கிலேயர் இந்தியாவை ஆட்சி செய்துகொண்டிருந்த காலம். 1910 -ல் ஒரு நடுத்தர வயது மனிதர் வானொலி செய்தியைக் கேட்கின்றார். அச்செய்தியில் ஒரு ஆங்கிலேய அதிகாரி பேசிக்கொண்டிருக்கின்றார். இந்தியர்கள் புதிய தொழில்களில் ஈடுபடவேண்டும் அடிமைத்தொழில் செய்து பிழைக்ககூடாது. தலைமைப்பண்புகளை வளர்த்துக்கொண்டு புதியதொழில்களைத் தொடங்க முன்வரவேண்டும் என்று அவர் பேசியது சுந்தரம் அய்யங்காரை யோசிக்க வைத்தது.இதன் தாக்கமாக, சைக்கிள் பழுதுபார்க்கும் கடையைக் காரைக்குடியில் தொடங்கினார் அய்யங்கார். அக்காலத்தில் அவரவர் குலத்தொழில் செய்வதுதான் வழக்கமாயிருந்தது. உறவினர் எதிர்ப்பைக் கண்டுகொள்ளாமல் தனது ஐந்து மகன்களையும், மனைவியையும் நம்பித்தொடர்ந்தார்.தமிழகத்தில் முதன்முதலில் தனியார் நிறுவனம் மூலம் டி.வி.எஸ். பேருந்துகளை இயக்கினார். இன்று இவரது நிறுவனங்களின் வளர்ச்சியை உலகமே அறியும்.தொழில் தொடங்கிய உடனே வெற்றியடைய முடியாது. திட்டமிட்டு சரியாக இயக்கினால் வெற்றிபெற முடியும். நமது அணுகுமுறையை வைத்தே வாடிக்கையாளர்களைத் தக்கவைக்க முடியும்.இன்றைய இளைய தலைமுறையினர் சுயதொழில் தொடங்க ஆர்வம் காட்டினாலும் பெற்றோர்கள் தங்களின் பிள்ளைகள் வேலைக்குச் செல்வதை ஊக்குவிக்கும் அளவு, அவர்கள் சுயதொழில் ஆரம்பிப்பதை ஆதரிப்பது இல்லை தமிழக பெற்றோர்கள்.
 'முதலீடுவேண்டுமோ? தன்பிள்ளையால் சமாளிக்க முடியுமோ?' போன்ற அச்சம்தான் இதற்குக் காரணம்.
அடுத்து, நமது பாடத்திட்டத்தில் தொழில் முனைவோர் மேம்பாடு குறித்த பாடங்கள் இருப்பது இல்லை. மேலை நாடுகள் போல, பள்ளி பாடத்திட்டத்திலேயே சுயதொழில் குறித்த விழிப்புணர்வை ஏற்படுத்த வேண்டும். 
ஏதோ ஒருவேலையில் சேர்ந்து, மற்றவரிடம் கைகட்டி நிற்கத்துணியும் நாம், தொழில் துவங்கி நாமே வேலைவாய்ப்புகளை உருவாக்குவோம் என்று விரும்புவது இல்லை.தொழில் முனைவோர் ஆக எந்தத்தகுதியும் தேவையில்லை. பள்ளிப்படிப்பைப் பாதியில் விட்டவர் முதல் படித்து முடித்த முதுநிலைபட்டதாரி வரை எவரும் தொழில் முனைவோர் ஆகலாம். 
கல்வித் தகுதியைவிட ஆர்வம், தன்னம்பிக்கை, நேர்மறை எண்ணம் என எந்தப் பிரச்னையையும் எதிர்கொள்ளும் துணிவு, ரிஸ்க் எடுக்கும் துணிச்சல் ஆகியவைதான் முக்கியம். பணம்கூடக் கையில் இருக்கவேண்டிய அவசியம் இல்லை. பத்தாம்வகுப்பைப் பாதியில் நிறுத்திய அம்பானியைத் தொழில் ஆரம்பிக்க வைத்தது மேற்சொன்ன ஐந்து குணங்கள் தான்!'' இன்று வாழைநார் கொண்டு என்னென்ன தொழில்கள் செய்யலாம் என்பது குறித்துகாணப் போகின்றோம்..வாழை நார் சணல்போல் பயன்படுத்தப்படுகிறது. சணலை விட பன்மடங்கு உறுதியானது என்றும் கண்டறியப்பட்டு இருக்கிறது. வாழைநாரில் இருந்து துணிகள், சாக்குப்பைகள், மிதியடிகள், தரைவிரிப்புகள், வீட்டு அலங்கார விரிப்புகள், அலங்காரப் பைகள், காகிதம், அலங்காரக் காகிதம் போன்றவை, தயாரிக்கப்படுகின்றன.சாதாரணக் காகிதத்தை விட வாழைநார் காகிதம் தரத்தில் சிறந்ததாகவும் பல மடங்கு நீடித்து உழைக்கும் தன்மை கொண்டது.அனைத்து ரக வாழையில் இருந்தும் நார்பிரித்து எடுக்க முடியும்.
ஒரு மரத்தில் இருந்து 300 கிராம் வாழைநார் கிடைக்கும்.
வாழையின் தண்டுப்பகுதியை அறுவடை செய்தபின் 48 மணி நேரத்தில் நார்பிரித்து எடுக்கப்பட வேண்டும்.
வாழைநாரில் இருந்து நீர்ப்பகுதி வெளியேற சூரிய வெளிச்சத்திலோ, நிழலிலோ காயவைக்க வேண்டும்.
வாழைநாரைப் பிரித்தெடுக்கும் இயந்திரம், வாழை அறுவடைக்குப் பின்னர், வாழையின் தேவையில்லாத பகுதிகளான இலைகளின் தண்டுப்பகுதி, இலைக்காம்புப்பகுதி, வாழைத்தாரின் காம்புப் பகுதி, ஆகியவற்றில் இருந்து நாரைப் பிரித்தெடுக்கும் தன்மைக் கொண்டது.வாழைநாரை பிரித்தெடுக்கும் இயந்திரம் மூலம் 8 முதல் 10 மணிநேரத்தில் 100 வாழைமரங்களில் இருந்து, 15 முதல் 20 கிலோ நாரைப் பிரித்து எடுக்கலாம். கையினால் நாரைப் பிரித்தெடுப்பதைவிட 40 சதவீதம் அதிக நார், இயந்திரம் மூலம் பிரித்தெடுக்கப்படுகிறது.''பருத்திநூல் ஆடைகளைப் போன்றதுதான் வாழைநாரிலிருந்து தயார்செய்யப்படும் ஆடைகளும். பொதுவாக, பருத்திநூல் நீளமாகவரும். ஆனால், வாழைநாரிலிருந்து எடுக்கப்படும் நூல் நீளமாக இருக்காது. பல வாழைநார் நூல்களை ஒன்றாக இணைத்துதான் ஆடைகளைத் தயாரிக்க முடியும்.இப்படி வாழைநூல் பயன்படுத்தி ஆடைகள் தயாரிப்பதால் சுற்றுச்சூழலுக்கு பாதிப்பு ஏற்படாது. தவிர, பருத்தி ஆடைகளைப்போல இந்த ஆடைகளையும் நன்கு சாயமேற்ற முடியும். இதனால் நாம் விரும்பிய வண்ணத்தில் சேலை, சட்டை துணி போன்றவற்றை உருவாக்கலாம். பருத்தி நூலைவிட குறைந்தசெலவே இதற்கு ஆவதால், இதுகுறைந்த விலையில தயாரிக்க முடிகின்றது. பருத்திநூல்போல இதனை எளிதில் தயாரித்து விடவும் முடியாது. ஒவ்வொரு இழையாகப் பிரித்து, காயவைத்து, அதை நீளமான நூலாக மாற்றி, நெய்வதற்கு நீண்டகாலம் பிடிக்கும். இயற்கைக்கு உகந்ததாக இருக்கும் இத்தொழில் வருங்காலத்திற்கு ஏற்றது என்பதில் சந்தேகமே வேண்டாம்! பட்டுச்சேலை தெரியும். பருத்திச்சேலையும் ஓகே. வாழை நார்சேலை..? தேங்காய் நார்சேலை..? மூங்கில் நார்சேலை..? சோற்றுக்கற்றாழை சேலை..? கழிவாகக் கருதி ஒதுக்கும் பொருட்களில் நாரெடுத்து, காய்கறி, பழங்கள், பட்டைகளில் வண்ணமெடுத்து உருவாக்கலாம். எல்லா வாழைநார்களிலும் துணிகள் நெய்யமுடியாது. செவ்வாழை, நேந்திரம், பூவன் வாழைமரங்களில் கிடைக்கும் பட்டைகளே நாரெடுக்கத் தகுந்தவையாகும்.
 3அடி நீளத்தில் பட்டைகளை வெட்டி சிறு கத்தி மூலம் மேலேயிருக்கும் கூழை நீக்கிவிட்டு நாரைமட்டும் தனியாகப் பிரித்து, அதை சிறிதுநேரம் உலரவிட்டு எடுத்துக்கொள்ள வேண்டும். எந்த ரசாயனமும் சேர்க்கப்படாததால இது உடம்புக்கு ரொம்ப நல்லது. குளிர்ச்சி. சோற்றுக்கற்றாழை நாரில் நெய்கிற உடைகள், தோல்நோய்களையே குணப்படுத்தும். பருத்தியோடு 40 முதல் 80 சதவீதம் வரை நார் பாவாக பருத்தியும், ஊடையாக நாரும் சேர்த்து நெய்யலாம். 
இந்தத்தொழிலை உற்சாகப்படுத்துவதன் மூலம் கிராமியப் பொருளாதாரத்தை பெரிய அளவுக்கு உயர்த்த முடியும்'' இதுபோன்ற இயற்கைக்கு பாதகமில்லாத, ஆரோக்கியமான தயாரிப்புகளையும், தயாரிப்பாளர்களையும் அங்கீகரித்து அரசாங்கம் உற்சாகப்படுத்தினால் இன்னும் இந்ததொழில் குறித்த விழிப்புணர்வு மக்களிடையே பரவலாக பரவும் என்பதில் ஐயமில்லை.- ரோசலின்</description>
</news>
