<news>
<headline>நீங்கள் எதிர்பார்ப்பதை நிறைவேற்றுவோம்: ஸ்டாலின் பேச்சு</headline>
<description>
விருதுநகர்,:“தமிழகத்தில் மாற்றத்தை நீங்கள் எதிர்பார்க்கிறீர்கள் அதை நாங்கள் நிறைவேற்றுவோம்” என, விருதுநகர் மாவட்டத்தில் நமக்கு நாமே விடியல் மீட்பு பயணத்தை மேற்கொண்ட தி.மு.க.,பொருளாளர் ஸ்டாலின் கூறினார்.ராஜபாளையத்தில் நேற்று காலை 9.30 மணிக்கு பயணத்தை துவக்கிய அவர் விலங்குகள் பாதுகாப்பு மையம் சென்று நாய் வகைகளை பார்வையிட்டு,பெர்சியன் வகை வெள்ளை பூனையை பார்த்து ரசித்தார். அங்குள்ள நுழைவு வாயிலில் மரக்கன்றுகளை நட்டார். தனியார் மார்க்கெட் சென்ற அவரிடம் தமிழக விவசாயிகள் சங்கம் சார்பில் மனு கொடுக்கப்பட்டது.ஸ்ரீவில்லிபுத்துருக்கு காலை 10.50 மணிக்கு வந்த ஸ்டாலின் வெங்கடேஷ்வரா பால்கோவா நிறுவனத்தை பார்வையிட்டு தயாரிப்பு விபரங்களை கேட்டறிந்தார். பால் உற்பத்தியாளர்களிடம் கலந்துரையாடினார். திறந்த ஜீப்பில் மாரியம்மன்கோவில் மேற்கு பகுதி வந்த ஸ்டாலின் மரத்தடியில் நுால் சுற்றிய ராஜலட்சுமி,60 ,யிடம் விபரங்களை கேட்டறிந்து நுால் ராட்டை வாங்கி சுற்றினார். முத்துமாடத்தி,47, வீடு சென்று தறி நெய்வதை பார்வையிட்டார். பகல் 12 மணிக்கு சிவகாசிக்கு வந்த அவர் காளீஸ்வரி பயர் ஒர்க்ஸ் பட்டாசு ஆலையில் பணியாளர்களை சந்தித்து குறைகளை கேட்டறிந்தார். அப்போது பெண்கள், ' சீன பட்டாசு ஊடுருவல் காரணமாக வாரம் மூன்று நாட்களே வேலை இருப்பதாக ' கூறினர். 12.50 மணிக்கு சாத்துார் வந்த ஸ்டாலின் பழையபடந்தால் ரோடு சந்திப்பு வரை நடந்து வந்தார். வத்தல் வியாபாரிகள் திருமண மண்டபத்தில் பேனாநிப்பு , அரிசி மில், பட்டாசு, தீப்பெட்டி தொழிலாளர்களை சந்தித்தார். விருதுநகருக்கு மாலை 5.15 மணிக்கு வந்த அவர் மெயின் பஜார் வழியாக ஆரம்ப சுகாதார நிலையம் வரை நடந்து வந்தார். ஓய்வூதியர்கள், மூத்த குடிமகன்கள், வியாபாரிகள், தொழிலதிபர்கள், சமூக ஆர்வலர்களை சந்தித்து கலந்துரையாடினார். பின் அருப்புக்கோட்டை, கல்குறிச்சி வழியாக காரியாபட்டி சென்று பயணத்தை முடித்தார். மாவட்ட செயலாளர்கள் சாத்துார் ராமச்சந்திரன், தங்கம் தென்னரசு, முன்னாள் அமைச்சர் ஐ.பெரியசாமி உட்பட பலர் கலந்து கொண்டனர்.பயணத்தின்போது அவர் பேசியதாவது:  தமிழகத்தில் பெண்களுக்கு பாதுகாப்பு இல்லை. ஜெயலலிதா முதல்வராகி நான்கரை ஆண்டு ஆகிறது. சட்டசபையில் 110 என்பது விதி, அதுவே நமது தலைவிதியாகி கேட்டு வருகிறோம். ஏமாந்து வாக்குகளை அளித்து வெற்றி பெறச்செய்து விட்டீர்கள். அவர்களை நம்பிய உங்களுக்கு ஏமாற்றம் தான் கிடைத்துள்ளது. மாற்றத்தை நீங்கள் எதிர்பார்க்கிறீர்கள், நாங்கள் நிறைவேற்றுவோம். தி.மு.க.,கொண்டு வந்த திட்டங்களை அ.தி.மு.க., அரசு முடக்கி வருகிறது. சிவகாசியின் தீப்பெட்டி, பட்டாசு, அச்சு தொழில் அதல பாதாள கிணற்றில் தள்ளப்பட்டு துாக்கி விட முடியாத சூழ்நிலையில் இருக்கிறது. தற்போது தமிழகத்தில் காணொலி ஆட்சி நடந்து வருகிறது. கடந்த நான்காண்டுகளில் மட்டும் போலீஸ் துறையில் 216 பேர் தற்கொலை செய்துள்ளனர். போலீஸ் அதிகாரி விஷ்ணு பிரியா கொலை வழக்கில் சி.பி.ஐ., விசாரிக்க கேட்டதற்கு யாரையோ காப்பாற்றுவதற்காக சி.பி.சி.ஐ.டி விசாரணை போதும் என்கிறார். ஜெயலலிதா முதலீட்டை திரட்டி தேர்தல் நேரத்தில் மக்களை ஏமாற்றும் வேலை செய்து வருகிறார்.</description>
</news>
