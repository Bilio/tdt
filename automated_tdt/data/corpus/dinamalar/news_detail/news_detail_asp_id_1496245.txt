<news>
<headline>டயர் வெடித்து வேன் கவிழ்ந்தது: 22 பேர் காயம்</headline>
<description>
பவானி: பவானி சித்தோடு பைபாஸ் சாலையில் நேற்று காலை நடந்த வேன் விபத்தில், 22 பேர் காயத்துடன் உயிர் தப்பினர். திருப்பூர், விக்ரபாண்டி, முருகம்பாளையம் பகுதியை சேர்ந்த ஒரு குடும்பத்தினர், இறந்த உறவினருக்கு, 16ம் நாள் காரியம் செய்ய பவானி கூடுதுறைக்கு வேனில், சென்றனர். கரைபுதூர் பகுதியை சேர்ந்த மூர்த்தி வேனை ஓட்டினார். நேற்று காலை, 7 மணியளவில் பவானி - சித்தோடு பைபாசில் உள்ள, குமிளம்பரப்பு பிரிவு ரோடு பகுதியில் வந்துகொண்டு இருந்தபோது வேனின் பின்பக்க டயர் வெடித்தது. இதனால் டிரைவரின் கட்டுப்பாட்டை இழந்த வேன், சாலை நடுவே இருந்த தடுப்பு சுவரில் மோதி தலைகீழாக கவிழ்ந்தது. இதில் வேனில் இருந்த அனைவருக்கும் காயம் ஏற்பட்டது. அருகில் இருந்தவர்கள் காயம் அடைந்த, 22 பேரையும் மீட்டு, ஈரோடு அரசு மருத்துவமனைக்கு அனுப்பி வைத்தனர். விபத்துகுறித்து, சித்தோடு போலீசார் விசாரிக்கின்றனர்.</description>
</news>
