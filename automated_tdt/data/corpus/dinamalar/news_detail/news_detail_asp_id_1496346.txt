<news>
<headline>பாலக்கோடு தொகுதியில் போட்டியிட தயங்கும் பா.ம.க., - தே.மு.தி.க.,வினர்</headline>
<description>
பாலக்கோடு: பாலக்கோடு தொகுதியில், பா.ம.க., - தே.மு.தி.க., மற்றும் மக்கள் நலக்கூட்டணி சார்பில் போட்டியிடுவதற்கு அக்கட்சியினர் வேட்பாளர்களை தேடி வருகின்றனர்.பாலக்கோடு தொகுதியில் தொடர்ந்து, மூன்று முறை வெற்றி பெற்ற அ.தி.மு.க., மாவட்ட செயலாளர் எம்.எல்.ஏ., அன்பழகன், நான்காவது முறையாக மீண்டும் இந்த தொகுதியில் போட்டியிடுகிறார். தொகுதிக்கு, பெரிய அளவில் அவர் திட்டங்களை கொண்டு வராவிட்டாலும், சில, நீர்பாசன திட்டங்கள், அரசு மகளிர் கலை கல்லூரி, காரிமங்கலம் தனி தாலுகா போன்ற திட்டங்களை கொண்டு வந்தது குறிப்பிடத்தக்கது. வரும் தேர்தலில், அன்பழகனுக்கு மீண்டும் சீட் கிடைக்காது என கூறப்பட்டதால், பா.ம.க. மற்றும் தே.மு.தி.க.,வைச் சேர்ந்தவர்கள், இந்த தொகுதியில் போட்டியிட கட்சியில் விருப்ப மனு கொடுத்தனர். ஆனால், அன்பழகன் மீண்டும் மாவட்ட செயலாளராக நியமிக்கப்பட்டதுடன், மீண்டும் பாலக்கோடு தொகுதியில் போட்டியிட, முதல்வர் ஜெயலலிதா, அவருக்கு வாய்ப்பு வழங்கினார். அதனால், இந்த தொகுதியில் போட்டியிட ஆர்வம் காட்டி வந்த பா.ம.க., மற்றும் தே.மு.தி.க.,வினர், தற்போது, பின் வாங்கி வருகின்றனர். குறிப்பாக, மாவட்ட செயலாளராக பொறுப்பேற்றவுடன், 'பா.ம.க.,வை, ஐந்து தொகுதிகளிலும் டிபாசிட் இழக்கச் செய்ய வேண்டும்' என, தொண்டர்கள் மத்தியில் அன்பழகன் பேசினார். இதை சுட்டிக்காட்டி, 'அன்பழகனை வரும் தேர்தலில் தோல்வியடை செய்ய வேண்டும்' என, பாலக்கோடு தொகுதியில் விருப்ப மனு கொடுத்தவர்களிடம் பா.ம.க., தலைமை கூறியது. ஆனால், இதற்கு பிடி கொடுத்த பல, பா.ம.க.,வினர், தங்களது வங்கி டிபாசிட் காலியாகி விடும் என, நைசாக நழுவி வருகின்றனர். இதே நிலை, தே.மு.தி.க., மக்கள் நல கூட்டணியிலும் தொடர்வதால், வரும் தேர்தலில், இந்த தொகுதியில், அ.தி.மு.க., மற்றும் தி.மு.க., மட்டுமே நேரடி போட்டி ஏற்படும் நிலை ஏற்பட்டுள்ளது.</description>
</news>
