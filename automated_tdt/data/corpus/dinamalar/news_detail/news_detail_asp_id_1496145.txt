<news>
<headline>'சீட்' கிடைக்காத கூட்டணி கட்சிகள் சேதுராமன் தலைமையில் புதிய அணி</headline>
<description>
மதுரை: அ.தி.மு.க., கூட்டணியில் 'சீட்' கிடைக்காத தேவரின கட்சிகளை சேர்த்து புது அணியை உருவாக்க மூவேந்தர் முன்னணி கழக நிறுவனர் சேதுராமன் முடிவு செய்துள்ளார். இது குறித்த ஆலோசனை கூட்டம் இன்று  (ஏப்., 7) நடக்கிறது.அ.தி.மு.க., கூட்டணி கட்சிகளுக்கு 7 'சீட்'கள்தான் ஜெயலலிதா ஒதுக்கியுள்ளார். கூட்டணியில் இருக்கும் மூவேந்தர் முன்னணி கழகம், மூவேந்தர் முன்னேற்ற கழகம், தமிழ்நாடு வாழ்வுரிமை கட்சி, பார்வர்டு பிளாக் கட்சிகளுக்கு 'சீட்' ஒதுக்கப்படாதது அக்கட்சியினரை அதிர்ச்சி அடைய செய்துள்ளது.இதுகுறித்து கருத்து தெரிவித்த மூ.மு.க., நிறுவனர் சேதுராமன், 'நாங்க என்ன சன்னியாசமா போக முடியும். யார் அழைக்கிறார்களோ அங்கு செல்வோம்' என்றார். இந்நிலையில் தேவர் சமூக ஓட்டுக்களை தனியாக பிரித்து தங்கள் கட்சிகளுக்கு சாதகமாக்கும் முயற்சியில் சேதுராமன் ஈடுபட்டுள்ளார். இது குறித்து சென்னையில் இன்று நடக்கும் ஆலோசனை கூட்டத்தில் பங்கேற்க ஸ்ரீதர் வாண்டையார், கதிரவன், முக்குலத்தோர் பாசறை சிற்றரசு, பசும்பொன் தேசிய கழகம் ஜோதி ராமலிங்கம் ஆகியோருக்கு அழைப்பு விடுத்துள்ளார்.சேதுராமன் தெரிவிக்கையில், ''தேர்தலில் தேவரின கட்சிகளுக்கு 'சீட்' மறுக்கப்பட்ட நிலையில், தேவரின மக்கள் சார்ந்த கட்சிகள் கூட்டணியாக செயல்படுவது காலத்தின் கட்டாயம். தேவரின ஓட்டு வங்கியை காட்டும் வகையில் முக்கிய முடிவு எடுக்கப்படும்,'' என்றார்.</description>
</news>
