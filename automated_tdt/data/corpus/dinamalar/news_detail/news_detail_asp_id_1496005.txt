<news>
<headline>சொல்கிறார்கள்</headline>
<description>
இந்தியாவிலேயே முதல் முயற்சி! ஆர்ச்சர் - கார்க் என்ற பெயரில், மரப்பட்டை மூலப் பொருட்களிலிருந்து, கைப்பைகளை உருவாக்கும் டிசைனர் கேஷா வசந்த்: நான், சென்னை, எம்.ஓ.பி., வைஷ்ணவா கல்லுாரியில், பி.காம்., மார்க்கெட்டிங் முடித்து, டென்வர் பல்கலைக்கழகத்தில், எம்.எஸ்., மார்க்கெட்டிங் படித்து வருகிறேன்.பேஷனை, ஓர் உயிரை விலையாகக் கொடுத்து உருவாக்க வேண்டாம் என்பதே,  எங்களின் நோக்கம். அதனால் தான், எந்த உயிருக்கும் தீங்கும் விளைவிக்காமல் எடுக்கக்கூடிய மூலப்பொருளான, கார்க்கில், பர்ஸ், வேலட் மற்றும் கைப்பைகளை உருவாக்குகிறோம். கார்க்கை தமிழில், தக்கை அல்லது நெட்டி என்று கூறலாம். பொதுவாக, லெதர், சின்தடிக், சணல் போன்றவை தான் இதுவரை, பை தயாரிப்பு பொருட்களாக இருந்தன. ஆனால், கார்க்கில் கைப்பை செய்யும் எங்களின் புது முயற்சி, இந்தியாவிலேயே  முதல் முயற்சி. யூரோப்பில், கார்க் தொழில் நிறுவனங்கள் அதிகம் இருப்பதால், அங்கிருந்து தான், மூலப்பொருளான கார்க், ரோல்களாக வரும். இதற்காக, எந்த மரத்தையும் வெட்டத் தேவையில்லை. மரங்களின் பட்டைகள் தான் எடுக்கப்படும். அது, ஒவ்வொரு அறுவடைக்குப் பின் வளர்ந்துவிடும். குறைந்த எடை, வாட்டர் புரூப், ஆன்ட்டி பங்கல், சுற்றுச்சூழலுக்கு தீங்கில்லாதது என, தனித் தன்மைகள் நிறைய உள்ளன.தோல் பைகள் எடை கொண்டதாக இருக்கும். அதில் பொருட்களை வைக்கும்போது, இன்னும் கனமாகும். ஆனால், கார்க் பை, பர்ஸ்கள் மிகவும் லேசானது என்பதுடன், தோல் பைகளின் விலையிலேயே கிடைக்கும். கார்க் பைகளை தொடும்போது ஏற்படும் மென்மையான உணர்வு, ரொம்ப ஸ்பெஷல்.இதுவரை நாங்கள் உருவாக்கியுள்ள, 13 டிசைன்களில், ஒவ்வொன்றையும் மூன்று வண்ணத்தில் செய்துள்ளோம். டிசைன் செய்த பிறகு, வெளியாட்களைக் கொண்டு அதை தயாரிப்போம். ஒரு பர்ஸ் செய்து முடிக்க, 4-5 மணி நேரமும், கைப்பை செய்ய, ஒரு நாளும் தேவைப்படும்.மற்றொரு டிசைனர் ஷிவானி படேல்: சென்னை நிப்டில், ஆக்சஸரி டிசைன் முடித்துள்ளேன். 2015 நவம்பரில் தான், ஆர்ச்சர் பிறந்தது. முதலீட்டுக்கு பாதித் தொகை, எங்கள் பெற்றோர் கொடுத்தனர். மீதித்தொகையை, முதலீடாக  திரட்டினோம்; அதாவது, இது நன்கொடை இல்லை.ஆர்ச்சர் வெப்சைட்டில், தங்களுக்குப் பிடிச்ச டிசைனைத் தேர்ந்தெடுத்து, ஆர்டரின்படி முதலீடு செய்யும் வகை. எங்களுடைய சாம்பிள், தயாரிப்பு வீடியோவை, இணையதளத்தில் பதிவு செய்வோம். அதைப் பார்த்தே, ஆர்டர் புக்கிங் கிடைக்கும். சில மால்களிலும் இதை அறிமுகப்படுத்தி வருகிறோம்.</description>
</news>
