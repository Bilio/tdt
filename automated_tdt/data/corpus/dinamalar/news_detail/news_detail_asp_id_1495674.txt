<news>
<headline>3 மாநிலங்களை தாக்க பஞ்சாப்பிற்குள் ஊடுருவிய பயங்கரவாதிகள்</headline>
<description>
புதுடில்லி : இந்தியாவில் தாக்குதல் நடத்தும் நோக்கத்துடன் பாகிஸ்தான் பயங்கரவாதிகள் 3 பேர் இந்தியாவிற்குள் ஊடுருவி இருப்பதாகவும், இவர்கள் பஞ்சாப் மாநிலத்திற்குள் கார் மூலம் வந்துள்ளதாகவும் பஞ்சாப் போலீசார் எச்சரித்துள்ளனர். இதனையடுத்து பஞ்சாப்பில் பாதுகாப்பு பலப்படுத்தப்பட்டுள்ளது.காஷ்மீர் பதிவெண் கொண்ட சாம்பல் நிற ஷிப்ட் கார் ஒன்று பஞ்சாப் மாநில எல்லையில் கேட்பாரின்றி நின்றுள்ளது. போலீசார் அதில் ஆய்வு நடத்தியதில் வெடி பொருட்கள் சில இருந்தது கண்டுபிடிக்கப்பட்டுள்ளது. இந்திய எல்லைக்குள் பயங்கரவாதிகள் ஊடுருவி இருப்பதாக உளவுத்துறையும் ஏற்கனவே எச்சரித்துள்ளதால், பஞ்சாப் போலீசார் உஷார் படுத்தப்பட்டுள்ளனர். பயங்கரவாதிகள் சிலரின் தொலைப்பேசி உரையாடலை இடைமறித்து கேட்டபோது அவர்கள் டில்லி, கோவா, மும்பை ஆகிய நகரங்களில் தற்கொலைப்படை தாக்குதல்  நடத்த திட்டமிடப்பட்டுள்ளதாக டில்லி போலீசாரும் எச்சரித்துள்ளனர்.காஷ்மீர் வழியாக நேற்று இரவு பயங்கரவாதிகள் இந்திய எல்லைக்குள் வந்திருக்கலாம் என கூறப்படுகிறது. கடந்த ஜனவரி மாதம் பதன்கோட் விமானப்படை தளத்திற்குள் நுழைந்து தாக்குதல் நடத்தியதை போல், தற்போது மீண்டும் ஒரு தாக்குதலை நடத்த பயங்கரவாதிகள் திட்டமிட்டிருப்பதாக கூறப்படுகிறது. மக்கள் அதிகம் கூடும் இடங்கள், ராணுவ கட்டிடங்கள், மார்க்கெட்டுகள், வணிக வளாகங்கள், ரயில் நிலையங்கள், கல்வி நிறுவனங்கள் உள்ளிட்டவற்றில் பாதுகாப்பை பலப்படுத்தவும், சோதனைகளை தீவிரப்படுத்தவும் போலீசாருக்கு உத்தரவிடப்பட்டுள்ளது.</description>
</news>
