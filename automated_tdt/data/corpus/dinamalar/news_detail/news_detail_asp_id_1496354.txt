<news>
<headline>100 மூட்டை அரிசி, புடவை ரூ.9 லட்சம் அதிரடி பறிமுதல்</headline>
<description>
வேலூர்: தேர்தல் பறக்கும் படையினர் நடத்திய சோதனையில், 250 பட்டுப் புடவை, 100 மூட்டை அரிசி, ஒன்பது லட்சம் ரூபாய் பறிமுதல் செய்யப்பட்டது.வேலூர் மாவட்டம், ராணிப்பேட்டை சிப்காட் சோதனை சாவடியில், பறக்கும் படை அலுவலர் சிவகுமார்சிங் தலைமையில், அதிகாரிகள் நேற்று வாகன சோதனை செய்தனர். அப்போது, அந்த வழியாக வந்த காரை மடக்கி சோதனை செய்தனர். ஆந்திர மாநிலம் மதனபள்ளியில் இருந்து சென்னைக்கு பட்டுப் புடவைகள் கொண்டு செல்வதாக, கார் டிரைவர் சிவய்யா கூறினார். ஆவணங்கள் இல்லாமல் எடுத்து வந்ததால், 3 லட்சத்து, 52 ஆயிரத்து, 500 ரூபாய் மதிப்புள்ள, 250 பட்டுப் புடவைகளை காருடன் சேர்த்து பறிமுதல் செய்தனர். அதேபோல், குடியாத்தம் செயின் ரோடில் அதிகாரிகள் சோதனை செய்த போது, உரிய ஆவணங்கள் இல்லாமல் வந்த, 100 மூட்டை அரிசி உள்ள மினி வேனை குடியாத்தம் பறக்கும் படையினர் நேற்று பறிமுதல் செய்தனர். வேலூர் கோட்டை சுற்றுச் சாலையில், வேலூர் பறக்கும் படை அலுவலர் ஜோசி தலைமையில், நேற்று மதியம், 2 மணிக்கு வாகன சோதனை செய்தனர். அப்போது வேகமாக வந்த டிராவல்ஸ் காரை மடக்கி சோதனை செய்தனர். அதில், ஒன்பது லட்சம் ரூபாய் இருந்தது. உரிய ஆவணங்கள் இல்லாததால், காருடன் சேர்ந்து, ஒன்பது லட்சம் ரூபாயை அதிகாரிகள் பறிமுதல் செய்தனர்.</description>
</news>
