<news>
<headline>மகா சிவராத்திரி: அகோரியாக சிவன்!</headline>
<description>
பொதுவாக, உலகின் பல பகுதிகளில், மக்கள் "தெய்வீகம்" என்று குறிப்பிடுபவை நற்குணங்கள் உடையவற்றைத்தான். ஆனால், "சிவபுராண"த்தை படித்தால், நீங்கள் சிவனை நல்லவர் எனவும் சொல்ல முடியாது, கெட்டவர் என்றும் சொல்ல முடியாது. சிவனை விட மோசமாக யாராலும் இருக்க முடியாது! அவரைப் பற்றி மிக மோசமான வர்ணனைகள் கொடுக்கப்பட்டிருக்கின்றன. சிவன் தன் மீது மனிதனின் கழிவுகளை பூசிக் கொண்டு இருந்ததாகக் கூட சொல்லப்படுகிறது.
ஒரு மனிதன் எதையெல்லாம் தாண்டி வர முடியுமோ அது எல்லாவற்றையுமே தாண்டி வந்தவர் சிவன். இப்படைப்பில் இருக்கக்கூடிய முரண்பாடான குணங்கள் எல்லாவற்றையுமே சிவன் ஒருவருக்கு கொடுத்திருப்பதன் காரணம், இவர் ஒருவரை நீங்கள் ஏற்றுக் கொண்டுவிட்டால், வாழ்வையே நீங்கள் கடந்துவிடுவீர்கள். அழகு - அசிங்கம், நல்லது - கெட்டது என்று எல்லாவற்றையும் பாகுபடுத்திக் கொண்டிருப்பதுதான், நமக்கிருக்கும் மிகப்பெரிய பிரச்சனை. எப்போது நீங்கள் விரும்புகிற, விரும்பாத எல்லா குணங்களையும் சேர்த்து வைத்திருக்கும் இந்த மனிதரை நீங்கள் ஏற்றுக் கொள்கிறீர்களோ, அதன்பின் வேறு எதனோடும் உங்களுக்குப் பிரச்சனை இருக்காது.
அவர் சுந்தரர், சிலசமயம் அகோரரும்கூட. மாபெரும் துறவி, சம்சாரியும் கூட. ஒழுக்கசீலர், ஆனால் குடிகாரர். அவர் நர்த்தகர், ஆனால் அசைவின்றி ஒரே இடத்தில் அமர்ந்திருப்பவரும் கூட. தெய்வங்கள், பிசாசுகள் உட்பட பல வகையான உயிரினங்கள் அவரை வழிபடுகின்றன. இப்படி சிவனைச் சுற்றி இருக்கும் முரண்பாடுகள் ஏராளம்.
நாகரிகக் கலாச்சாரம் என்ற பெயரில், சிவனை ஏற்றுக்கொள்ள தங்களுக்கு இடைஞ்சலான விஷயங்களை அப்புறப்படுத்தி இருக்கிறார்கள். ஆனால், சிவனின் சாரமும் சிறப்புமே அவர்கள் ஒளிக்க நினைத்த அக்குணங்கள் தானே!
எதுவுமே அவருக்கு அருவெறுப்பை உண்டு செய்யாது. சிவன் ஒரு சவத்தின் மீது அமர்ந்து, தவத்தில் ஈடுபட்டார் - "அகோரி"யாக. "கோரா" என்றால் பயங்கரமான. "அகோரி" என்றால் பயங்கரத்தைத் தாண்டிய. சிவன் ஒரு அகோரி - எல்லா பயங்கரத்தையும் கடந்தவர். பயங்கரங்கள் அவரிடத்தில் எவ்வித சலனத்தையும் ஏற்படுத்துவதில்லை, எதுவுமே அவருக்கு அருவெறுப்பை உண்டு செய்வதில்லை. அவர் எல்லாவற்றையுமே அரவணைத்துக் கொள்பவர். மனதில் ததும்பும் கருணையினால் அல்ல, வெறுமனே வாழ்க்கை எப்படி இருக்கிறதோ அவரும் அப்படியே இருக்கிறார்.
வாழ்க்கை என்பது இயல்பாகவே எல்லாவற்றையும் அரவணைப்பது. உங்களால் யாரையெல்லாம் ஏற்றுக்கொள்ள முடியும், யாரையெல்லாம் ஏற்றுக்கொள்ள முடியாது என்பது, உங்கள் மனம் சார்ந்த பிரச்சனையே தவிர, அது வாழ்க்கைப் பிரச்சனை அல்ல. இவ்வளவு ஏன், உங்கள் எதிரி உங்கள் அருகிலேயே அமர்ந்திருந்தாலும் அவர் வெளிவிடும் மூச்சுக்காற்றை நீங்கள் உள்ளிழுத்தாலும் உங்களுக்கு பாதிப்பு ஏற்படுமா? இல்லையே! உங்கள் நண்பனின் மூச்சுக்காற்று, உங்கள் எதிரியின் மூச்சுக்காற்றை விட எவ்விதத்திலும் உயர்ந்தது அல்ல. பிரச்சனை உங்கள் மனத்தில் மட்டுமே, படைப்பில் இல்லை.
அதனால் அகோரி என்றால், அன்பில் திளைப்பவர்கள் என்று அர்த்தமல்ல. உலகின் இப்பகுதியில் ஆன்மீகம் என்ற பெயரில் அன்போ கருணையோ அல்லது அதுபோல் வேறு எதுவுமோ சொல்லித் தரப்படவில்லை. இன்னும் சொல்லப்போனால், இவை எல்லாம் ஆன்மீகம் கூடக் கிடையாது, இவை சமூகத்தின் அடிக்கோடுகள். அன்பாய் இருப்பது, காண்போரிடத்து புன்னகைப்பது போன்றவை குடும்ப, சமூக அத்தியாவசியங்கள். ஒரு மனிதனுக்கு குறைந்தபட்சம் அவ்வளவேனும் அறிவு இருக்கும் என்பது இங்கு நிலவும் பொதுப்படையான எதிர்பார்ப்பு. அதனால், இவற்றை சொல்லிக் கொடுக்க வேண்டும் என்று யாரும் நினைக்கவில்லை.
அகோரி என்பவர், இம்முழுப் படைப்பையுமே அரவணைக்கிறார், அன்பினால் அல்ல, அவர் அவ்வளவு மேலோட்டமானவர் அல்ல. இந்த முழுப் படைப்பையும் அவர் அரவணைப்பது, வாழ்வையே அவர் அரவணைத்துக் கொள்வதால்! அவரைப் பொறுத்தவரை அவரது உணவும், உடற்கழிவும் ஒன்றுதான். உயிரோடு இருப்பவரும், உடலைப் பிரிந்தவரும் ஒன்றுதான். நன்றாகப் பராமரிக்கப்பட்ட உடலையும், அழுக ஆரம்பித்த உடலையுமே கூட ஒன்றுபோலவே அவர் பாவிப்பார். தன் சொந்த மனதின் விருப்பு வெறுப்புகளில் சிக்கித் தவிக்க அவருக்கு விருப்பமில்லை.
நீங்கள் இருக்க நினைக்கும் எல்லாவுமாக இருப்பவன் சிவன். நீங்கள் கற்பனை செய்யக்கூட முடியாதவையாகவும் இருப்பவன் அவன். சமூகம், சமுதாயம் என்ற பெயரில் நாம் வகுக்கும் எதற்கும் கட்டுப்படாதவன். அவ்வளவு ஏன் இயற்கை விதித்த கட்டுப்பாடுகளையே தகர்த்தவன் அவன்! எல்லையில்லா ஆனந்தத்தில் திளைப்பவன் அவன். அதையே நமக்கும் சாத்தியமாக்க அவன் வகுத்துத் தந்த விஞ்ஞானம்தான் இந்த யோகா!
சிவனை ஆராதிப்பதில் பயனில்லை. அவனில் ஒரு அங்கமாக மாறி அந்த எல்லையில்லா பேரானந்தத்தை நாமும் உணர்வோமாக!</description>
</news>
