<news>
<headline>ஆதிகுடி அடை அவியல் - ருசியின் ரகசியம்</headline>
<description>
மலைக்கோட்டையில் ஏறி திருச்சியின் அழகை ரசித்த பின், அங்குள்ள கல்லூரியில் படிக்கும் மாமன் மகளுக்காக, இப்ராஹிம் பூங்காவிற்கு அருகில் காத்திருந்தேன். காத்திருந்த எரிச்சலை மீறி, என் நாசியை வருடி, உள்ளத்திற்கு உவகை ஊட்டியது, காற்றில் மிதந்து வந்த வெண்ணெய் மணம். அம்மணத்தின் தடம் பிடித்து, பார்வையால் காற்றைத் துழாவிய என் கண்ணில் அகப்பட்டது, 'ஆதிகுடி' காபி கிளப். பூங்காவிற்கு எதிரில், வெட்கப்பட்டு மறைந்து நிற்கும் மங்கையைப் போல, ராஜா பேருந்து நிலையத்திற்கு பின்னால் இருந்தது அந்த பழைய கடை.'என்ன தம்பி, அடை அவியல் வாசம் ஆளை இழுக்குதா?' என் பக்கத்தில் நின்றிருந்த ஆட்டோக்காரர் என்னைக் கேட்க, என் கண்களால், 'ஆம்' என பதில் சொன்னேன். 'இருக்காதா பின்னே, எத்தனை வருஷத்து கடை; எத்தனையோ கை மாறினாலும், மாறாத ருசிக்கு சொந்தமான கடையாச்சே. பழைய ருசியும், அதிகம் மாறாத ஆதிகாலத்து கடை அமைப்பும் திருச்சிக்கு வர்றவங்களை சுண்டி இழுக்கும் போது, தம்பி மட்டும் தப்பிச்சிர முடியுமா? என்ன... கொஞ்சம் முன்னாடி வந்திருந்தா, பட்டணம் பக்கோடா சாப்பிட்டிருக்கலாம்! பரவாயில்லை; 'ஆதிகுடி வெண்ணெய் அடை அவியலை' ஒரு வெட்டு வெட்டுங்க!' என்றபடி, கடைக்குள் நுழைந்தார் அந்த உள்ளூர்வாசி.ஆஹா... அடை!: சரி பங்கு துவரம் பருப்பு, கடலை பருப்பு, பாசி பருப்பு மற்றும் உளுத்தம் பருப்புடன், கால்பங்கு பச்சரிசி கலந்து, ஒன்றரை மணி நேரம் ஊற வைத்து, வர மிளகாய், உப்பு சேர்த்து அரைத்து, சின்னச் சின்னதாக நறுக்கிய தேங்காய், கறிவேப்பிலை, பெருங்காயம் கலந்து, வெண்ணெய் வார்த்து சுட்டெடுத்தால், அதுவே... ஆதிகுடி அடை!ருசியின் ரகசியம்: 'அடை தயாரிப்பு பக்குவம், விறகடுப்பு பதம், அளவா வார்க்கிற வெண்ணெய், தயிர் மற்றும் தேங்காய் எண்ணெயுடன் மணக்கும் அவியல் இதெல்லாம் தான், எங்க அடை அவியல் ருசிக்கு காரணம்' என்கிறார், உரிமையாளர்களில் ஒருவரான கிருஷ்ணன்.என்ன விலை?: கமகமவென நெய் மணக்கும் சூடான, சத்தான, முறுகல் அடை தோசை - 40 ரூபாய்.சோத்து மூட்டை: ஆட்டோக்காரர் ஏத்தி விட்டதுல, ஆர்ப்பாட்டமா இரண்டு அடை அவியல் ஆர்டர் பண்ணிட்டேன். அப்புறமாத்தான், அப்பத்தா சுட்டு தர்ற அடை தோசை ஞாபகத்துக்கு வந்தது. 'ஆத்தி... அந்த சைஸுல வந்துட்டா என்ன பண்றது; வெண்ணெய்க்கு மயங்கி வகையா மாட்டிக்கிட்டோமோ'ன்னு யோசிச்சுட்டு இருந்தப்போ, மணக்க மணக்க வந்து இறங்குச்சு அடை அவியல். கொஞ்சமா பிய்ச்சு, அவியல் தொட்டு நாக்குல வைச்சப்போ, அடடா... என்ன மென்மை; அவியலோட ருசி அபாரம்! 'ஆட்டோக்காரர் சொன்னது சத்தியம்டா' ஆரவாரமாய் மனசு கத்த, 'இன்னும் ரெண்டு அடை' அதை விட சத்தமா நான் கத்தினேன்!இடம்: ஆதிகுடி காபி கிளப், மேலஅரண் சாலை, திருச்சி.போன்: 0431 - 4010 328நேரம்: பகல் 1:30 - மாலை 6:00 மணி</description>
</news>
