<news>
<headline>அ.தி.மு.க., பிரசாரம் ஒரே நாளில் துவக்கம்</headline>
<description>
அ.தி.மு.க., வேட்பாளர் பட்டியல், ஏப்., 4ம் தேதி வெளியிடப்பட்டது.  கட்சியினர் எதிர்ப்பு காரணமாக, சில தொகுதிகளில், வேட்பாளர்கள் மாற்றப்பட்டுள்ளனர்.  வேட்பாளர்களை ஆதரித்து, சென்னையில், 9ம் தேதி, முதல்வர் ஜெயலலிதா, பிரசாரத்தை துவக்குகிறார்.சென்னை தீவுத் திடலில், காலை, 11:00 மணிக்கு நடைபெறும் பொதுக்கூட்டத்தில், சென்னை மற்றும் சுற்றியுள்ள, 20 சட்டசபை தொகுதி வேட்பாளர்களை அறிமுகப்படுத்தி, தேர்தல் பிரசாரத்தை துவக்குகிறார். அவரது பிரசாரம் நிறைவு பெற்றதும், பகல், 12:00 மணிக்கு, அனைத்து வேட்பாளர்களும், அவரவர் தொகுதியில்,  ஓட்டு சேகரிப்பு பிரசாரத்தை துவக்க வேண்டும் என, கட்சி தலைமை உத்தரவிட்டுள்ளது. இதன் காரணமாக, நேற்று முதல்வரை சந்திப்பதற்காக, சென்னை வந்த வேட்பாளர்கள், முதல்வரை சந்திக்காமல், தொகுதிக்கு புறப்பட்டு சென்றனர். வழக்கம்போல், அனைத்து கட்சிகளுக்கும் முன்பாக, அ.தி.மு.க., பிரசாரத்தை துவக்குகிறது.- நமது நிருபர் -</description>
</news>
