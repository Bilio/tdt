<news>
<headline>சோனியாவிற்கு வந்த பிரச்னை!</headline>
<description>
காங்கிரஸ் தலைவர் சோனியாவிற்கு உடல்நிலை சரியில்லாத காரணத்தால், 
மருந்து சாப்பிட்டு வருகிறார். தினமும், மதியம், 12:30க்கு, ஒரு மாத்திரை 
சாப்பிட வேண்டும். பார்லிமென்டில் இருந்தாலும், தவறாமல் மாத்திரை 
சாப்பிடுவது வழக்கம். மக்களவையில் சோனியா இருக்கும் போது, மாத்திரை 
சாப்பிட,  அவரது மேஜையில் தண்ணீர் தயாராக இருக்கும்.சமீபத்தில்,
 பார்லிமென்டில், அவையில் இருக்கும் போது, மாத்திரை சாப்பிட தன்னுடைய 
கைப்பையின் ஜிப்பைத் திறந்தார். மாத்திரை கையில் வர, ஜிப்பை மூடினார்; 
ஆனால், 'ஏதோ தடுப்பது மாதிரி இருக்கவே என்னவாயிற்று' என ஆச்சரியப்பட்டு, 
பையைப் பார்க்க, சோனியாவின் புடவை, ஜிப்பில் மாட்டிக் கொண்டிருந்தது.அச்சமயத்தில்
 என்ன செய்வது என சோனியாவிற்கு புரியவில்லை. 'யாரை உதவிக்கு அழைப்பது? 
எப்படி புடவையை ஜிப்பிலிருந்து எடுப்பது' என, குழப்பத்தில் இருந்தார். 
சோனியாவின் பக்கத்தில் காங்., மூத்த எம்.பி.,யும், எதிர்க்கட்சி தலைவருமான 
மல்லிகார்ஜுன் கார்கே அமர்ந்திருந்தார்.சோனியாவின்
 நிலையைப் புரிந்து கொண்ட  அவர், உடனே கைப்பை ஜிப்பிலிருந்து புடவையை 
மிகவும் லாவகமாக எடுக்கத் துவங்கினார். அடுத்த வரிசையில் இருந்த காங்., - 
எம்.பி.,க்களுக்கு என்ன நடக்கிறது என தெரியவில்லை. பின் ஐந்து நிமிட 
போராட்டத்திற்குப் பின், புடவையையும், ஜிப்பையும் பிரித்து விட்டார்.சந்தோஷமான சோனியா, 'இந்த புடவை காஸ்ட்லி; அதைவிட இந்த, 'பேக்' விலை 
அதிகம். இரண்டில், ஏதாவது ஒன்றை இழக்க வேண்டியிருக்குமோ என கவலைப்பட்டேன்; 
நீங்கள் காப்பாற்றி விட்டீர்கள்' என, கார்கேவை புகழ்ந்தாராம். பின், காங்.,
 - எம்.பி.,க்களிடம் இந்த விஷயத்தைச் சொன்னாராம் கார்கே. 'அடடா... அந்த 
சமயத்தில் நாம் சோனியாவின் பக்கத்தில் இருந்திருக்கக் கூடாதா?' என மற்ற எம்.பி.,க்கள் வருத்தப்பட்டனராம்.அனைவரும் படு பிசி! ஜனாதிபதி பிரணாப் முகர்ஜிக்கு, அரசியல், 'கிசுகிசு'க்களைக் கேட்க அலாதி ஆசை. அடிக்கடி தனக்கு நெருக்கமான  பத்திரிகையாளர்களை விருந்துக்கு அழைப்பார். விருந்தின் போது, 'என்ன நடக்கிறது... யார் யாரைப் பற்றி என்ன பேசுகின்றனர்' என, விசாரிப்பார்.'நான் அமைச்சராக இருக்கும் போது, எப்போது அமைச்சரவைக் கூட்டம் நடந்தாலும், அந்த அமைச்சர் குடித்து விட்டுத்தான் வருவார்; இப்போது எப்படியிருக்கிறார்' என்றெல்லாம் ஒருசமயம்  கேட்டிருக்கிறாராம். அந்த அரசியல்வாதி, இப்போது, ராஜ்ய சபாவில் முக்கிய பொறுப்பில் இருந்தாலும், தன் பழக்கத்தை விடவில்லை.திங்கட் கிழமையன்று, சில சீனியர் பத்திரிகையாளர்களை விருந்திற்கு அழைத்துள்ளார் முகர்ஜி. விரைவில் தன் பதவிக்காலம் முடிவடைய உள்ளதால், தன்னைப் பற்றி என்ன கருத்து நிலவுகிறது என விருந்தின் போது விசாரித்து தெரிந்து கொள்ள ஆவலாக உள்ளாராம் ஜனாதிபதி. அதோடு, சீனியர் பத்திரிகையாளர்களின் ஆலோசனைகளையும் கேட்க உள்ளாராம்.இன்னொரு பக்கம், துணை ஜனாதிபதி அன்சாரியின் பதவிக் காலமும் விரைவில் முடிவடைய உள்ளது. அவரும், 40 பத்திரிகையாளர்களை விருந்திற்கு அழைத்துள்ளார். ராஜ்ய சபாவின் தலைவராக உள்ள அன்சாரி, 'அடிக்கடி அவை முடக்கப்படாமல் நடத்த என்ன செய்யலாம்; அதற்கு ஆலோசனை தாருங்கள்' என, இந்த பத்திரிகையாளர்களிடம் கேட்டுள்ளாராம்.இந்த, 40 பத்திரிகையாளர்கள் குழுக்களாகப் பிரிந்து, ஆலோசனைகள் தர தயாராகியுள்ளனராம்.'பத்திரிகையாளர்களா... வேண்டாம். மக்களோடு நான் நேரடியாக தொடர்பு வைத்துள்ளேன்' என, சொல்பவர் பிரதமர் மோடி. 'பத்திரிகையாளர்களைத் தேடி நாம் போக வேண்டியதில்லை' என, தன் அமைச்சர்களிடமும் கூறுபவர் மோடி. அடுத்த வாரம், இவரும் பிரபல தினசரிகளின் ஆசிரியர்களைச் சந்திக்கிறார்.தன் அரசை பற்றி, இவர்களோடு கருத்துக்களைப் பகிர்ந்து கொள்ளப் போகிறாராம். 'சோஷியல் மீடியாவில் இன்னும் என்ன புதிதாக செய்யலாம்' என, ஆசிரியர்களின் கருத்துகளைக் கேட்கவிருக்கிறாராம் மோடி. இப்படி இந்தியாவின், 'டாப்' நிலையில் உள்ள மூவரும், அடுத்த வாரத்தை ஆலோசனை வாரமாக மாற்றி விட்டனர்.'மாஜி' குடும்பத்திற்கு சிக்கல்! ஒரு முன்னாள் காங்கிரஸ் அமைச்சரின்  குடும்ப உறுப்பினர் மீது, மத்திய அமலாக்கத்துறை விசாரணை மேற்கொண்டுள்ளது. வெளிநாடுகளில் அவர் வாங்கிய சொத்துகளைக் கண்டுபிடித்து, பட்டியல் தயாராகியுள்ளது. தன் தந்தையின் பெயரைப் பயன்படுத்தி, அவர் சொத்து சேர்த்துள்ளார் என குற்றச்சாட்டு. அந்த முன்னாள் அமைச்சரோ, 'சட்ட விரோதமாக எதுவும் நடக்கவில்லை; அனைத்திற்கும் ஆதாரம் உள்ளது' என, சொல்கிறார்.ஆனால் காங்கிரசிலோ, இந்த முன்னாள் அமைச்சருக்கு ஆதரவாக பேச தயக்கம் காட்டுகின்றனர்.  இது குறித்து விசாரிக்க, சோனியாவின் வலது கரமாகக் கருதப்படும் ஒரு சீனியர் காங்., தலைவர், சம்பந்தப்பட்ட துறையின் மத்திய அமைச்சரைச் சந்தித்தார். என்ன விசாரணை நடக்கிறது என்பதை விளக்கமாக எடுத்துச் சொன்னாராம் அந்த அமைச்சர்.அதோடு நிற்காமல் விசாரணையின் போது சேகரிக்கப்பட்ட அனைத்து ஆவணங்களையும், சோனியாவிற்கு நெருக்கமானவரிடம் காண்பித்தாராம். அந்த ஆவணங்களைப் பற்றி, காங்., தலைவரிடம் விளக்கினாராம் அமைச்சர். 'உண்மையான நிலை என்ன என்பதை மேடத்திடம் சொல்லுங்கள்...' என்று காங்., தலைவரிடம் கேட்டுக் கொண்டாராம் அமைச்சர். ஆவணங்களைப் பார்த்தவர் ஆடிப்போனாராம்.அமைச்சரைச் சந்தித்துவிட்டு வெளியே வந்தவரிடம், மற்ற காங்., - எம்.பி.,க்கள், 'என்ன நடந்தது?' என கேள்வி கேட்க, 'நிலைமை சரியில்லை; மோசமாக உள்ளது. இதற்கு மேல் எதுவும் சொல்ல முடியாது. மேடத்திடம் அனைத்து விஷயங்களையும் சொல்லப் போகிறேன்' என பதிலளித்து, நகர்ந்தாராம்.</description>
</news>
