<news>
<headline>'மீத்தேன்' எடுக்க தனியார் நிறுவன ஒப்பந்தம் ரத்து உயர் நீதிமன்றத்தில் மத்திய அரசு கடிதம் தாக்கல்</headline>
<description>
சென்னை: 'மீத்தேன்' திட்டம் தொடர்பாக, தனியார் நிறுவனத்துடன் மேற்கொண்ட ஒப்பந்தத்தை ரத்து செய்து விட்டதாக, சென்னை உயர் நீதிமன்றத்தில், மத்திய அரசு தரப்பில் தெரிவிக்கப்பட்டது. இதையடுத்து, மனு மீதான விசாரணையை, உயர் நீதிமன்றம் முடித்துக் கொண்டது.தமிழ்நாடு விவசாயிகள் சங்கத்தை சேர்ந்த, பி.ஆர்.பாண்டியன், தாக்கல் செய்த பொதுநல மனு: 'திருவாரூர்,  தஞ்சாவூர் மாவட்டங்களில், 667 சதுர கிலோ மீட்டர் பரப்பளவில்,  மீத்தேன் எரிவாயு எடுக்கும் திட்டம் செயல்படுத்தப்படும்' என, கூறப்படுகிறது. இரண்டு மாவட்டங்களிலும், 1.75 லட்சம் ஏக்கர் விவசாய நிலங்களில், இந்த திட்டம் செயல்படுத்தப்பட  உள்ளது.மீத்தேன் எடுக்கும்போது பெருமளவில் வெளியேற்றப்படும் நிலத்தடி நீரால், விவசாயம் கடுமையாகப் பாதிக்கப்படும். பூமிக்கடியில் இருந்து வெளியேற்றப்படும் நீரில்,'சோடியம்,  மெக்னீசியம்' போன்ற ரசாயனங்கள் பெருமளவில் கலந்திருக்கும். விவசாயம் செய்ய முடியாத சூழல் உருவாகும்.இந்தத் திட்டத்தை செயல்படுத்த, தனியார் நிறுவனத்துக்கு வழங்கப்பட்டுள்ள  உரிமம் சட்ட விரோதமானது. திட்டத்தை தொடர, தடை விதிக்கவேண்டும். இவ்வாறு மனுவில் கூறப்பட்டுள்ளது. மனு, தலைமை நீதிபதி எஸ்.கே.கவுல், நீதிபதி  எம்.எம்.சுந்தரேஷ் அடங்கிய, 'முதல் பெஞ்ச்' முன், விசாரணைக்கு வந்தது.'மீத்தேன் எரிவாயு எடுப்பதற்காக, ஹரியானா மாநிலத்தை சேர்ந்த, 'கிரேட் ஈஸ்டன் எனர்ஜி' நிறுவனத்துடன்,  ஒப்பந்தம் செய்யப்பட்டிருந்தது. 2014  நவம்பரில், ஒப்பந்தம் ரத்து செய்யப்பட்டு விட்டது' என, மத்திய பெட்ரோலிய துறை சார்பில் தெரிவிக்கப்பட்டது. அதற்கான கடிதமும், நீதிமன்றத்தில் தாக்கல் செய்யப்பட்டது.இதையடுத்து, மனு மீதான விசாரணையை முடித்து வைத்து, 'முதல் பெஞ்ச்' உத்தரவிட்டது.</description>
</news>
