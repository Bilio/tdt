<news>
<headline>ஆங்கில வேலையும், தமிழ் எழுத்தும்!</headline>
<description>
பிழைப்பு என்னவோ ஆங்கிலத்துறையில் இருந்தாலும் உயிர்ப்பு மட்டும் இவருக்கு தமிழில் தான். மதுரை பாத்திமா கல்லுாரியில் ஆங்கில பேராசிரியராக அருவியாக பேசி மாணவிகளை வசப்படுத்திய மீனாட்சி பட்டாபிராமன், தமிழில் தன் வசமிழந்து போகிறார். பணிஓய்வுக்குப் பின் சொற்பொழிவாய் சுந்தரத் தமிழில் இலக்கியம் பேசுகிறார். இருபுத்தகங்களை எழுதிய இவரோடு ஒரு உரையாடல்.* தமிழில் புத்தக முயற்சி துவங்கியது எப்படி?பேராசிரியர் எஸ்.ராமகிருஷ்ணனிடம் ஆங்கிலம் பயின்ற போது, அவரது தமிழ்ப்புலமை என்னை கவர்ந்தது. ஆங்கிலம் கற்பித்தபோதே தமிழ்மொழியின் சுவையையும் அறியச் செய்த பேரறிவாளர். அந்த உந்துசக்தி தான் தமிழ் இலக்கியங்கள் மீது குறிப்பாக கம்பராமாயணம் மீது ஈடுபாடு கொள்ள வைத்தது.* உங்களது முதல் படைப்பு?கம்பனின் கவின்மிகு கதாபாத்திரங்கள். ராமன், சீதை, அனுமன், ராவணன் என பெரிய கதாபாத்திரங்களை ராமாயணம் படிக்காதவர்கள் கூட சொல்லிவிடுவர். விலையுயர்ந்த ஆபரணங்களுக்கு நடுவே கண்சிமிட்டி கருத்தைக் கவரும் சின்னஞ்சிறு மூக்குத்தி போல, கம்பனின்ராமகாதையில் சில கதாபாத்திரங்கள் தனித்துவத்தோடு விளங்குகின்றன. அதில் பத்து கதாபாத்திரங்களை தேர்ந்தெடுத்து கம்பநயத்தில் புத்தகமாய் தொடுத்துள்ளேன்.* கம்பனின் பார்வையில் சிறு கதாபாத்திரங்கள்...சீதையின் தோழியாக ஒரே ஒரு காட்சியில் வருபவள் நீலமாலை. ராமன் வில் ஒடித்தான் என்ற சேதியை சீதையிடம் சொல்லாமல், ஆடுவாள்... பாடுவாள்... அவளது சந்தோஷத்தை சீதை புரிந்து கொண்டாலும், முன்தினம் பார்த்த ராமன் தான் வில்லொடித்தானா என்ற சந்தேகம் வரும். அதை கேட்கும் போது நீலமாலை, பேச்சை நீட்டித்து சுவாரசியம் கூட்டி ராமனைப் பற்றி கூறுவாள். மிக நேர்த்தியாக வடிவமைக்கப்பட்ட கதாபாத்திரம். அதேபோல குறும்பால் முனிவரை தொந்தரவு செய்த நளனை, 'தண்ணீரில் நீ எதை துாக்கி போட்டாலும் அது மூழ்காது' என முனிவர் சபித்திருப்பார். சீதையை மீட்க ராமர் பாலம் கட்டும் போது, 'நளனே வருக' என்று சுக்ரீவன் அவனைத் தான் முதலில் அழைத்தான். இதுபோல சிறுசிறு பாத்திரங்கள் மிகப்பெரிய காட்சியமைப்போடு பொருந்தியிருக்கும்.* ராமாயணம் இலக்கியத் தேடலா... ஆன்மிகப் பயணமா...இலக்கிய சுவைக்கு சொல்வதானால் அங்கதம் (கேலிப்பேச்சு), ஓசைநயம் (பொருளும், ஓசையும் சேர்ந்து வரக்கூடிய அணி) கொண்டிருக்கும். சூர்ப்பணகை நடந்து வரும் அழகை, 'பஞ்சு ஒளிர் விஞ்சு குளிர்' என துவங்கி வர்ணித்திருப்பார் கம்பர். ஆங்கில இலக்கியத்தில் கூட இந்த அழகை அனுபவிக்கமுடியாது. ஆன்மிகத்தில் சொல்வதானால் திருமாலின் பத்து அவதாரங்களில் 'நடையில் நின்றுயர் நாயகனாக' அனைத்து குணங்களும் நிரம்பியவனாக ராமனை சித்தரித்திருப்பார்.* உங்கள் அடுத்த படைப்பு...ஈருயிர் ஓர் குணம். புராண, இதிகாசங்களில் ஒத்தகுணம் உடைய கதாபாத்திரங்கள் 42 பேரை தேர்வு செய்தேன். அதில் கண்ணனுக்கு அவல் கொடுக்கும் குசேலன், ராமனுக்கு மீனும், தேனும் கொடுக்கும் குகனை ஒப்பிட்டுள்ளேன். நெற்றிக்கண் திறப்பினும் குற்றம் குற்றமே என இறைவனுடன் வாதிட்ட நக்கீரனை, 'பரதனுக்கு அண்ணன் என்று சொல்லும் தகுதியில்லை' என ராமனை, வார்த்தைகளால் வதைத்த வாலியுடன் ஒப்பிட்டுள்ளேன்.* இளைய தலைமுறை இலக்கியம், ஆன்மிகத்தை விட்டு விலகியிருக்கிறதா.இன்னமும் கோயில்களில் கூட்டம் கூடுகிறது; சொற்பொழிவு கேட்கும் இளையோர் அதிகரித்துள்ளனர். நாம் தான் நல்லதை கற்றுத்தர மறந்துவிட்டோம். பள்ளி, கல்லுாரிகளில் நீதிபோதனைகள் என ஒருமணி நேர வகுப்புகள் நடத்தப்படும். நல்ல விஷயங்களை மாணவர்கள் கேட்கும் வாய்ப்பிருந்தது.இப்போது நல்லதை சொல்வதற்கு வீட்டிலும் தாத்தா, பாட்டியில்லை. வகுப்பறையும் தயாராக இல்லை. அதை மீட்க வேண்டும். இளையோரை கெட்டுப் போக செய்வதற்கு நிறைய காரணிகள்உள்ளன. ஆனால் நல்வழிப் படுத்த பெற்றோரும்,ஆசிரியர்களும் தான் முன்வரவேண்டும். அதைச் செய்தால் இளம் தலைமுறை இலக்கியத் தலைமுறையாக மலரும், என்றார்.இவரிடம் பேச 94430 37049.</description>
</news>
