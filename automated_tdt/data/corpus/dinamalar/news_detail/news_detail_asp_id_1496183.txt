<news>
<headline>எதையும் ஒரே மூச்சில் அச்சடிக்கும் 3டி பிரின்டர்!</headline>
<description>
பலவித பிளாஸ்டிக் மூலப் பொருட்களை கொண்டு தான் 3டி பிரின்டர்கள் எனப்படும் முப்பரிமாண அச்சு இயந்திரங்களில் புதிய பொருட்களை வடிவமைக்க பயன்படுத்தப்படுகின்றன.  ஏ.பி.எஸ்., பிளாஸ்டிக் முதல் திரவ பிளாஸ்டிக் பிசின்கள் வரை முப்பரிமாண அச்சிடலுக்கு பயன்படுவதால், இவற்றை பயன்படுத்த வெவ்வேறு ரக 3டி பிரின்டர்கள் தேவை. இதற்கு தீர்வாக, ஸ்ட்ராட்டாசிஸ் என்ற நிறுவனம் 'ஜே750' என்ற பல திறன் 3டி பிரின்டரை உருவாக்கியுள்ளது. இந்த பிரின்டரில், கடினம், மிருது என எந்த வகை பிளாஸ்டிக் மூலப் பொருளையும்  பயன்படுத்தலாம் என்பதோடு, 3.6 லட்சம் வண்ணங்களில் எந்த வண்ணங்களையும் தேர்ந்தெடுத்து அச்சிடலாம். உதாரணத்திற்கு, பல நிறங்கள் பலவித கடினத் தன்மைகள் கொண்ட காலணி ஒன்றை, ஜே750 அச்சியந்திரத்தில் ஒரே மூச்சில் சில மணி நேரங்களில் ஸ்ட்ராட்டாசிஸ் அச்சிட்டு அசத்தியிருக்கிறது. புதிய பொருட்களை வடிவமைக்கும் பெரிய நிறுவனங்கள் இத்தகைய 3டி பிரின்டருக்குத்தான் இத்தனை காலம் காத்திருந்தனர் என்கிறார்கள் தொழில்துறை வல்லுனர்கள்.</description>
</news>
