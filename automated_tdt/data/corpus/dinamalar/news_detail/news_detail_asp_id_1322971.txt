<news>
<headline>பிரதமர் மோடியின் ஐக்கிய அரபு நாடுகள் பயணம் பலன் தருமா</headline>
<description>
ஐக்கிய அரபு நாடுகளில் 25 லட்சத்துக்கும் அதிகமான இந்தியர்கள் வாழ்கிறார்கள். ஆனால் அந்த நாட்டுக்கு பயணம் செய்ய எந்த இந்திய தலைவரும் நினைத்ததில்லை. 34 ஆண்டுகளுக்கு முன் பிரதமராக இருந்த இந்திரா அங்கு சென்று வந்தார். அதற்கு பின் பிரதமர் மோடிதான் ஐக்கிய அரபு நாடுகளுக்கு பயணம் மேற்கொண்டார். இந்தப்பயணம் சொல்வது என்ன. இதனால் இந்தியாவுக்கு என்னவிதமான பலன் ஏற்படும் என தனியார் ஆங்கில செய்தி தொலைக்காட்சி சேனலில் விவாதம் நடந்தது.நிகழ்ச்சியை நிதி ரஸ்தான் தொகுத்து வழங்கினார். இதில் முன்னாள் வெளியுறவுத் துறை அதிகாரி பி.சி.சிங், முன்னாள் தூதர் ஜி.பார்த்தசாரதி, காங்., செய்தித்தொடர்பாளர் அபிஷேக் சிங்வி, பா.ஜ., செய்தித் தொடர்பாளர் நளின் கோஹ்லி ஆகியோர் பங்கேற்றனர்.தொகுப்பாளர் நிதி ரஸ்தான்: ஐக்கிய அரபு நாடுகளில் இந்தியர்கள் அதிகம் வசிக்கின்றனர். ஆனால் எந்த தலைவரும் அங்கு சுற்றுப்பயணம் செல்லவில்லை. பிரதமர் மோடியின் பயணம் முதலீடுகளை குறிவைத்து மட்டும் செய்யப்பட்டதாக தெரியவில்லை. இருவரும் இணைந்து கூட்டறிக்கை வெளியிட்டுள்ளனர். இதில் பயங்கரவாதத்துக்கு எதிராக கடுமையான எதிர்ப்புகளை கொண்டுள்ளது. இது பாகிஸ்தானுக்கு மற்றும் பயங்கரவாத நாடுகளுக்கு எச்சரிக்கை தரும் விதத்தில் உள்ளது. மோடியின் இந்தப்பயணம் என்ன மாதிரியான பலன் தரும்.முன்னாள் வெளியுறவுத்துறை அதிகாரி பி.சி.சிங்: பிரதமர் மோடியின் வெளிநாட்டு பயணங்கள் குறித்து எதிர்க்கட்சிகள் விமர்சித்தாலும், பயணங்களால் இந்தியாவுக்கு நன்மையே ஏற்படும். மோடியின் பயணங்கள் மிகச்சிறப்பாக திட்டமிடப்பட்டு செய்யப்படுகிறது. எந்தெந்த நாடுகளுக்கு எப்போது செல்ல வேண்டும் என்பதை பிரதமர் அறிந்து வைத்திருக்கிறார். இந்த ஐக்கிய அரபு நாடுகளுக்கு மேற்கொண்ட பயணம் பயங்கரவாதத்தை எதிர்க்க பயன்பட்டுள்ளது. அங்குள்ள இந்திய மக்களுக்கு உற்சாகத்தை தந்துள்ளது. இதுபோன்ற பயணங்கள் இந்தியாவை உலக நாடுகள் மத்தியில் நிலைநிறுத்த உதவும்.முன்னாள் தூதர் ஜி.பார்த்தசாரதி: ஒருநாட்டுக்கு மேற்கொள்ளும் அரசுமுறை சுற்றுப்பயணத்தில் வெளிப்படையாகவும், மறைமுகமாகவும் பல்வேறு விஷயங்கள் விவாதிக்கப்படும். இது இருநாடுகளின் நட்பை பலப்படுத்தும். நாடுகள் ஒன்றுக்கொன்று நட்புடன் செயல்படும் பட்சத்தில் தான் சிறப்பான வளர்ச்சி பெற முடியும். பிரதமரின் இந்தப் பயணம் அரபு நாடுகளுடனான நட்பில் ஒரு புதிய அத்தியாத்தை உருவாக்கியுள்ளது. இந்த நூற்றாண்டு ஆசியாவினுடையது என்ற அவரது பேச்சு வரவேற்பை பெற்றுள்ளது.காங்., செய்தித்தொடர்பாளர் அபிஷேக் சிங்வி: டாக்டர் மன்மோகன் சிங் மேற்கொண்ட சுற்றுப்பயணத்தை பா.ஜ.,வினர் எதிர்த்தனர். இப்போது மோடி ஒவ்வொரு நாட்டுக்கும் பயணம் மட்டுமே மேற்கொண்டு வருகிறார். செல்லும் இடத்தில் எல்லாம் அவர் காங்கிரஸ் கட்சியை விமர்சனம் செய்கிறார். இது கண்டிக்கத்தக்கது. இதை ஒருபோதும் ஏற்றுக்கொள்ள முடியாது. வெளிநாடுகளுக்கு சென்று காங்கிரசை விமர்சிப்பதை மோடி நிறுத்திக் கொள்ள வேண்டும். மோடியின் இந்த ஐக்கிய அரபு நாடுகள் பயணத்தால் எந்த பயனும் ஏற்படப் போவதில்லை.பா.ஜ., செய்தித்தொடர்பாளர் நளின் கோஹ்லி: இந்தியாவுக்காக பிரதமர் மோடி ஓய்வில்லாமல் உழைத்துக் கொண்டிருக்கிறார். இந்தப் பயணத்தின் மூலம் பயங்கரவாதத்துக்கு ஆதரவாக செயல்படும் பாகிஸ்தானுக்கு எச்சரிக்கை விடப்பட்டுள்ளது. மேலும் பல லட்சம் கோடி முதலீடும் இந்தியாவுக்காக பெறப்பட்டுள்ளது. அங்குள்ள 50 ஆயிரத்துக்கும் மேற்பட்ட இந்தியர்களின் மத்தியில் மோடி பேசியது உலக நாடுகள் உற்று நோக்குகின்றன. பிரதமர் மோடியால் உலக நாடுகளின் மத்தியில் இந்தியாவின் மதிப்பு கூடியுள்ளது.இவ்வாறு விவாதம் நடந்தது.</description>
</news>
