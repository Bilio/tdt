<news>
<headline>'மைனர்' பெண்ணை ஏமாற்றி  மணந்தவருக்கு 10 ஆண்டு சிறை</headline>
<description>
திருச்சி: திருச்சி, விமான நிலையம் பகுதியில் அன்னை ஆஸ்ரமம் உள்ளது. இங்கு, ஏழ்மை நிலையில் உள்ள பெண்கள் தங்கி பள்ளிக்கல்வியும், தொழிற்கல்வியும் பயின்று வருகின்றனர். அப்படி தங்கியிருந்தவர்களில், 17 - 18 வயதுடைய மூன்று பெண்கள், 2015ம் ஆண்டு மே மாதம், 6ம் தேதி ஆஸ்ரமத்திலிருந்து வெளியேறினர். அவர்களில், பாண்டி மீனா, 17, என்பவர் தனக்கு ஏற்கனவே பழக்கமான திருச்சி, உறையூரைச் சேர்ந்த கட்டடத் தொழிலாளியான சுரேஷ்குமார், 24, உடன் வெளியூருக்கு சென்று விட்டார். மற்ற இருவரும் அடுத்த நாள் ஆஸ்ரமத்திற்கு திரும்பி விட்டனர். இதுகுறித்து ஆஸ்ரம நிர்வாகிகள், திருச்சி விமான நிலைய போலீசில் புகார் அளித்தனர். இந்நிலையில் பாண்டி மீனாவை, சென்னிமலை அருகே ஒரு கோவிலில் வைத்து திருமணம் செய்து, அப்பகுதியிலேயே ஒரு மாதம் சுரேஷ்குமார் குடும்பம் நடத்தியுள்ளார். பின், தகவலறிந்த போலீசார் இருவரையும் அழைத்து வந்து, சுரேஷ்குமாரை கைது செய்தனர். இந்த வழக்கு, திருச்சி மாவட்ட மகளிர் நீதிமன்றத்தில் நடைபெற்று வந்தது. விசாரணை முடிந்து,  மகளிர் நீதிமன்ற நீதிபதி ஜெசிந்தா மார்ட்டின் நேற்று காலை தீர்ப்பளித்தார். தீர்ப்பில், 'மைனர் பெண்ணை ஏமாற்றி திருமணம் செய்து, பாலியல் பலாத்காரம் செய்த சுரேஷ்குமாருக்கு, 10 ஆண்டுகள் சிறை தண்டனையும், 1,000 ரூபாய் அபராதமும்; கட்டத் தவறினால், மூன்று மாதம் சிறை தண்டனையும் அனுபவிக்க வேண்டும்' என்று உத்தரவிடப்பட்டிருந்தது.</description>
</news>
