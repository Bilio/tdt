<news>
<headline>உதவித்தொகை நிறுத்தம் பயனாளிகள் தவிப்பு</headline>
<description>
அரசின் மாதாந்திர உதவித்தொகை கிடைக்காததால், முதியோர் தவிக்கும் நிலை ஏற்பட்டுள்ளது.சமூக பாதுகாப்பு திட்டத்தின் கீழ், முதியோர், விதவைகள், மாற்றுத்திறனாளிகளுக்கு, அரசு, மாதாந்திர உதவி 1,000 ரூபாய் வழங்கி வருகிறது. மூன்று மாதங்களாக, பலருக்கு உதவித்தொகை கிடைக்கவில்லை என, புகார் எழுந்துள்ளது. இதனால், முதியோர் பரிதவிக்கும் நிலை ஏற்பட்டுள்ளது. இதுகுறித்து, மணலியை சேர்ந்த மூதாட்டி லலிதா, 68, கூறியதாவது: முதியோர் உதவித்தொகையை, இரண்டு ஆண்டுகளாக வாங்கி வந்தேன். இந்த உதவித்தொகை தான், என்னுடைய மருந்து, மாத்திரை செலவுக்கு உதவியது; மூன்று மாதங்களாக கிடைக்கவில்லை. இதனால், பெரும் சிரமம் ஏற்பட்டுள்ளது. இதுகுறித்து, அதிகாரிகள் உரிய விசாரணை நடத்தி, விரைவில் விடுபட்ட மாதங்களுக்கும் சேர்த்து, முதியோர் உதவித்தொகை கிடைக்க வழிவகை செய்ய வேண்டும் . இவ்வாறு அவர் கூறினார். இதே போல பலரும் கோரிக்கை விடுத்துள்ளனர்.- நமது நிருபர் -</description>
</news>
