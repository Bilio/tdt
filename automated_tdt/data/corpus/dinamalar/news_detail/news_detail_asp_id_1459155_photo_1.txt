<news>
<headline>காரைக்குடி நாட்டுக்கோழி கிரேவி</headline>
<description>
'நல்லபடியா பேசி முடிச்சாச்சு; அடுத்தது சாப்பாடு தானே; விருந்து எங்கே மாமா?' மதிய நேரத்து பசியால் நான் பரபரக்க, 'அதுக்கு அசத்தலான ஒரு இடம் இருக்கு மாப்ளே; வண்டியை நேரா ஸ்ரீ பிரியா மெஸ்ஸுக்கு விடச் சொல்லுங்க' மாமா வழிகாட்டினார். 'என்னது மெஸ்ஸா; காரைக்குடின்னா, கறி விருந்து பிரபலமாச்சே; நீங்க மெஸ்ஸுக்கு போகச் சொல்றீங்க' நான் முணுமுணுக்க. 'மாப்ளே... கொஞ்ச நேரம் அமைதியா வர்றியா' மாமா என் காதில் கோபமாய் கிசுகிசுக்க, அந்த மெஸ் முன்பாக வந்து நின்றது எங்கள் கார்.'ஆத்தி... கிரேவியோட நிறமே, சுண்டி இழுக்குதே' - என் நாக்கு எச்சில் ஊற்றியது. 'நகரத்தார் சமையல்னா சும்மாவா; வியாபாரத்துக்கு போன ஊருல கத்துக்கிட்ட வித்தையை வைச்சு, வீட்டை இளைச்சு இளைச்சு கட்டின மாதிரி, இவங்க சமையலும் சூப்பராத் தான் இருக்கும். நீ எச்சில் ஊத்தாம, கிரேவியை பிரட்டி சாப்பிடு; அப்புறம் புரியும், 47 ஆண்டுகளா மாறாம இருக்கிற, ஸ்ரீ பிரியா மெஸ்ஸோட பாரம்பரிய ருசி' கோழி கிரேவியில், கறித்துண்டுகளை தேடி எடுத்து கடித்தபடியே தாத்தா சொல்ல, 'அன்னைக்கு மாமியார் பார்த்துக்கிட்ட சமையலை, இப்போ அவங்க மருமக பார்த்துக்கிறாங்க! வீட்டு பக்குவ சமையல்ங்கிறதால, கூட்டம் இப்படி அள்ளுது' முதல் சாப்பாட்டை முடித்து விட்டு, இன்னும் கொஞ்சம் கோழி கிரேவிக்காக காத்திருந்த மச்சான் சொல்ல, 'ஏய்... பேசாம சீக்கிரம் சாப்பிடுங்கப்பா; நிறைய பேர் காத்திருக்காங்க' மொத்தமாக எங்களை அதட்டினார் மாமா.(செட்டி) நாட்டுக்கோழி கிரேவி: சின்ன வெங்காயம், தக்காளி, பட்டை, சோம்பு மற்றும் இஞ்சி - பூண்டு விழுதுடன், மசாலா பொடி சேர்த்து வதக்க வேண்டும். இதனுடன், அரிசி களைந்த தண்ணீரில் கழுவி எடுத்த நாட்டுக்கோழி துண்டுகளையும் சேர்த்து பிரட்டி எடுத்தால், நாட்டுக்கோழி கிரேவி தயார்!ருசியின் ரகசியம்: 'விறகு அடுப்பு சமையல், வீட்டுலேயே தயார் செய்ற மசாலா, கோழிக்கறியை கழுவ; வேக வைக்க, அரிசி களைஞ்ச தண்ணீர்... இதெல்லாம் தான், எங்க கிரேவி ருசிக்கு காரணம்' என்கிறார் மெஸ்ஸின் உரிமையாளர் சிவக்குமார்.என்ன விலை: நாட்டுக்கோழி கிரேவி - 120 ரூபாய் / 150 கிராம்.சோத்து மூட்டை: காரைக்குடி அசைவத்தோட ருசியே தனி; அதுவும், இந்த நாட்டுக்கோழி கிரேவி, அமர்க்களம்! ஆவி பறக்க வந்த சோறும், நாட்டுக்கோழி கிரேவியும், சும்மா சுண்டி இழுத்திடுச்சு! அரைஞாண் கயிறை நெஞ்சுக்கு ஏத்திட்டு, வேட்டிய கொஞ்சமா, 'லூஸ்' பண்ணிட்டு, சாப்பாடை ஒரு பிடி பிடிச்சேன். கோழி கிரேவியில ஆரம்பிச்சு, நண்டு, இறால்னு, கடையில இருந்த ஒண்ணையும் விடலை! எல்லாம் முடிச்சதுக்கப்புறம், செரிமானத்துக்கு, கொஞ்சம் ரசமும், மோரும் கொடுத்தாங்க. யாவ்வ்வ்... நெஞ்சு வரைக்கும் சாப்பிட்டதால, மாமாவும், மச்சானும் தான், என்னை காருக்கு தூக்கிட்டுப் போனாங்கன்னா பார்த்துக்கோங்களேன்!இடம்: ஸ்ரீ பிரியா மெஸ், அரு. அ. வீதி, காரைக்குடி.போன்: 94431 33144மதியம் 12:00 - மாலை 4:30 மணி</description>
</news>
