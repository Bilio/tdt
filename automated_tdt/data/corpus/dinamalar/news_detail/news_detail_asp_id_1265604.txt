<news>
<headline>மதுரையில் சுழன்ற 'குறுங்கத்தி' : எழுத்தாளர் எஸ்.ராமகிருஷ்ணன்</headline>
<description>
எழுத்தாளர் எஸ்.ராமகிருஷ்ணன் தன் சிறுகதைகளை வாசகர்களோடும், படைப்பாளர்களோடும் பகிர்ந்த நிகழ்வை வதனம் இலக்கிய அமைப்பினர் மதுரையில் நடத்தினர்.14 சிறுகதை தொகுப்புக்களை எழுதிய எஸ்.ராமகிருஷ்ணனின் 10 தொகுப்புகளின் கதைகளின் கருத்தரங்கமாக இந்நிகழ்வு அரங்கேறியது. ஒவ்வொரு தொகுப்புகள் குறித்தும் பேசப்பட்ட போது அதற்கு ஏற்புரை அளிப்பது போல் எஸ். ராமகிருஷ்ணன் பேசிய போது அரங்கம் உணர்ச்சிவசப்பட்டது. காரணம் அவரது  கதைகள் அனுபவங்களின் அடிப்படையில் எழுதப்பட்டவை. படைப்பில் எப்படிப்பட்ட சுவையை வாசகனுக்கு அளிப்பாரோ அதே போல் பேச்சில் நகைச்சுவை கலந்து அரங்கத்தினரை ஒரு பகல் முழுவதும் தன்வயப்படுத்தியிருந்தார்.யாரால் இலக்கிய உலகிற்கு அவர் அடியெடுத்து வைத்தாரோ அவரை (எஸ்.ஏ.பெருமாள்)முன்னிலையாக  கொண்டு நடந்த இந்த விழாவில் எஸ்.ராமகிருஷ்ணனின் சில நிமிடங்கள்...கண்ணையும், காதையும் திறந்து வைத்துக் கொண்டிருந்தால் கதைகளுக்கு பஞ்சமில்லை. எனக்குள் ஒரு எழுத்தாளனை இனம் கண்டு கொண்ட பிறகு நாவல், கட்டுரை, சிறார் இலக்கியம் போன்ற பல வடிவங்களை காட்டிலும் சிறுகதை என்னும் வடிவம் எனக்கு மிகவும் ஏற்புடையதாக இருந்தது. ஒவ்வொரு சிறுகதையும் ஒரு சவால். சிறுகதைகளை அத்தனை எளிமையாக எழுதிவிட முடியாது.நான் சந்தித்த மனிதர்களிடமிருந்து எனது கதாபாத்திரங்களை உணர்ந்து கொண்டிருக்கிறேன்.எத்தனை வினோதமான பழக்க வழக்கங்களை, தனித்த குணங்களை கொண்டவனாக மனிதன்இருக்கிறான்.ஒரு மனிதர், பலரது புத்தகங்களை வாங்கி அதன் முதல் பக்கத்தில் தலைப்புக்கு கீழ் எழுதியவரின் பெயரை அடித்து தனது பெயரை எழுதிவிடுவார். இப்படி நுாற்றுக்கணக்கான புத்தகங்களை சேகரித்து வைத்திருக்கிறார். அதிர்ச்சியுடன் அவரை அணுகியபோது “எழுதுவது எல்லாம் கடினமான வேலை. ஏன் அவ்வளவு கஷ்டப்பட வேண்டும். மிக சுலபமாக அந்த பெயரை அடித்து என் பெயரை எழுதி விட்டால் அது நான் எழுதிய புத்தகமாக மாறிவிடுகிறது. இதை விட எளிமையான முறையில் புத்தகம் எழுத முடியாது” என்றதுடன், என்னையும் இப்படி பின்பற்ற சொன்னார்'  இதை வினோதம் என்று நினைப்பவர்களுக்கு இன்னும் ஒரு தகவல். தான் செய்வது சரியானது என்று இன்னமும் நம்புகிறார்.பாடகர் பீ.பி.சீனிவாஸ் குறித்து நான் ஒரு சிறுகதையில் குறிப்பிட்டிருந்தேன். அந்த கதை வெளியான புத்தகத்தை நூற்றுக்கணக்கான தன் அபிமானிகளுக்கு அவர் வினியோகித்து பரவசமடைந்தார். என்னை அவர் சந்திக்க விரும்பினார். “ஆயிரம் பாடல் எழுதியிருக்கும் எனக்கும், என்பாட்டிற்கும் இனி அழிவே இல்லை. ஏனென்றால் உங்களின் ஒரு கதையில் இடம் பெற்றுவிட்டது” என நெகிழ்ந்தார்.முதன்மை கவிஞர் நகுலனை பலமுறை சந்தித்திருக்கிறேன். எப்படியாவது நகுலனை இன்னொரு நாவலில் கதாப்பாத்திரமாக மாற்ற விரும்பியிருக்கிறேன். நகுலன் தன்னை புரிந்து கொண்டவர்களுக்கு ஒரு மேதை. அவர் தன்னைப் போலவே தன் படைப்பிலும் வெளிப்பட்டார். அவரது படைப்புகளை ஆராதிப்பதற்கும் ஒரு கூட்டமுண்டு. வேறு யாரும் கேளாத தொடர்கேள்விகள் கேட்பது நகுலனின் புதிர் சுபாவம்.நீங்கள் யார் என்பார். பதில் சொன்னால் இப்போது நீங்கள் யார் என்பார். அதன் பதிலை பெற்றுக் கொண்டு இனி நீங்கள் யார் என்பார். எப்போதும் ஒரே நீங்கள் தானோ என்பார். ஆம் என்றாலும் இல்லை என்றாலும் ஏன் என்று அடுத்த கேள்வி கேட்பார் .நகுலனின் இந்த சுபாவம் அவரின் ஒரு அடையாளம். இது மட்டுமே நகுலன் அல்ல. நாவல் கூட என்னை புரட்டுவது இல்லை. ஆனால் சிறுகதைகள் புரட்டிப் போட்டு விடுகிறது. இது ஒரு குறுங்கத்தி போன்றது. ஆழமாக செலுத்த முடியும். சிறுகதைகளுக்கு பக்கங்களின் வரையறை கிடையாது. தமிழில் உள்ள சிறுகதைகள் போல் உலகில் வேறு எந்த மொழிகளிலும் இல்லை. ஒருஓட்டப்பந்தய வீரனின் வெற்றி என்பது ஒரு போட்டியோடு முடிந்து விடுவது இல்லை. இலக்குகள் தொடர்ந்து கொண்டே இருக்கும். அது போல் நானும் ஓடிக்கொண்டே இருக்கிறேன். இவ்வாறு தன் பேச்சை தொடர்ந்து கொண்டே இருந்தார். தமிழகத்தின் பல பகுதிகளில் இருந்து வந்திருந்த படைப்பாளிகள் மற்றும் அவரது வாசகர்களின் சில குரல்கள்...எழுத்தாளர் மனுஷ்ய புத்திரன்:  பத்து பேரிடம் பிடித்த கதை சொல்லிகளின் பட்டியல் கேட்டால் அதில் பத்தாவது இடத்திற்குள் ஏதாவது ஒரு இடத்தில் எஸ்.ராமகிருஷ்ணன் இடம் பெற்று விடுகிறார். நவீனம், பின்நவீனம், உத்தி, பாணி என சிறுகதைகளை ஒடுக்கும் வேலைகள் நடந்தாலும் அவற்றை எளிமையான  மொழி நடைகளால் வாசகனின் இதயங்களை வென்று வருகிறார்.எழுத்தாளர் ஆத்மார்த்தி (வதனம் அமைப்பாளர்):  கதை சொல்லிகளால் வாசகனுக்கு எவையெல்லாம் போய் சேரவேண்டுமோ அதை பொறுப்புடன் படைப்பதும்,  அனுபவமும், நம்பகமும் குறையாத கதைகளாக தருவது அவரது  சிறப்பு .ஹேமலதா (நெல்லை): எழுத்திலும், பேச்சிலும் சிறந்த  படைப்பாளியை இப்போது தான் முதல்முறையாக பார்க்கிறேன். வாழ்வின் மகிழ்வான நாட்களில் ஒன்றாக இந்நிகழ்வு மனதில் பதிவாகிவிட்டது.ஜீவலட்சுமி (சென்னை): ஒரு பெண் எழுத்தாளரை விட  பெண்ண்களின் மன உலகை மிக நுட்பமாக,  தன் கதைகளில் ஆழமாக பதிவு செய்து கொண்டிருக்கும் பெருமைக்குரிய இவர் எல்லோராலும் கொண்டாடப்பட வேண்டியவரே.வதனத்தை தொடர 98944 70008.</description>
</news>
