<news>
<headline>பெண் அதிகாரியை அவமதித்து  பேனர் வைத்தவர் கைது</headline>
<description>
நெல்லிக்குப்பம்:மின்வாரிய பெண் அதிகாரியை அவமதித்து டிஜிட்டல் போர்டு வைத்தவரை போலீசார் கைது செய்தனர்.நெல்லிக்குப்பம் அடுத்த நத்தமேட்டைச் சேர்ந்த காசிநாதன் மகன் ராதாகிருஷ்ணன், 50; இவர் மேல்பட்டாம்பாக்கத்தில் ஜவுளிகடை வைத்துள்ளார். நத்தமேட்டில் இவருக்கு சொந்தமான இடத்தில் வீடு கட்டுவதில் பக்கத்து வீட்டுக்காரரிடம் பிரச்னை இருந்து வந்தது.இது தொடர்பாக கோர்ட்டில் நடந்த வழக்கில் வந்த தீர்ப்பின் அடிப்படையில் 2013ம் ஆண்டு ராதாகிருஷ்ணனின் வீடு இடிக்கப்பட்டது. அப்போது அவருக்கு கோர்ட்டு உத்தரவை வழங்காமல் இடித்து விட்டதாக அதிகாரிகளிடம் ராதாகிருஷ்ணன் அதிகாரிகளிடத்தில் புகார் கொடுத்தும் நடவடிக்கை எடுக்கப்படவில்லை.இந்நிலையில் நீதிபதிகள், வருவாய் துறையினர், போலீசார், மின் துண்டிப்பு செய்த மின்வாரிய பெண் அதிகாரி என அனைவரையும் விமர்சனம் செய்தும் நீதி கிடைக்காததால் தேர்தலில் ஓட்டு போடுவதில்லை என ராதாகிருஷ்ணன் தனது கடையின் முன் டிஜிட்டல் போர்டு வைத்தார்.இதுகுறித்து நெல்லிக்குப்பம் உதவி செயற் பொறியாளர் சரவண துரைமோகன் கொடுத்த புகாரின் பேரில், நெல்லிக்குப்பம் போலீசார் வழக்குப் பதிந்து ராதாகிருஷ்ணனை கைது செய்து போர்டை அகற்றினர்.</description>
</news>
