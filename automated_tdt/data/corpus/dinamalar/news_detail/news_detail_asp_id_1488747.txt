<news>
<headline>மயானம் அருகே டாஸ்மாக் அமைக்க யோசனை</headline>
<description>
'ரேஷன் கடை பக்கத்துல, மளிகை கடை பக்கத்துல, மெடிக்கல் ஷாப் பக்கத்துல வைச்சு மது விற்கிறதுக்கு பதிலா, மயானத்துக்கு பக்கத்துல வைச்சு விற்பனை பண்ணுங்க. அப்படி நீங்க செஞ்சா, அங்கே போய் வாங்கி குடிக்கணுமான்னு கொஞ்ச பேர் யோசிப்பான்; 'இல்ல, நான் எங்கே கடை போட்டாலும், போய் குடிப்பேன்'ன்னு நிற்கிறவன், போய் குடிச்சுட்டு யாருக்கும் தொந்தரவு இல்லாம மயானத்துலேயே படுத்துக்குவான். இதையாவது பண்ணுங்கன்னு தான் இப்போ கேட்குறேன்' கலைச்செல்வி பேசப் பேச, 'பொளேர்...பொளேர்' சத்தம் இல்லையே தவிர, அறைவது போல் வந்து விழுகின்றன வார்த்தைகள்!
நீங்க எப்போ இருந்து இப்படி?
சின்னவயசுல இருந்தே இப்படித் தான்! எனக்கு பிடிவாதம் கொஞ்சம் ஜாஸ்தி. ஆரம்பத்துல, எல்லா விஷயத்துலேயும் பிடிவாதமா இருப்பேனாம்! வளர வளர, 'நல்ல விஷயங்களுக்காக மட்டுமே பிடிவாதம் பிடிக்கணும்'னு என்னை நானே மாத்திக்கிட்டேன்!
பிடிவாதம் மிக்க இந்த, 41 வயது கலைச்செல்வி, சமீபத்தில் பற்ற வைத்த பரபரப்பு இது; கடந்த ஜனவரி 27ம் தேதி காலை 11:00 மணியளவில், சென்னை ராஜீவ்காந்தி அரசு பொது மருத்துவ மனைக்கு சென்ற இவர், 'நான் அரசை கேட்டுக் கொண்டபடி, பூரண மதுவிலக்கு பற்றிய அறிவிப்பு குடியரசு தினத்தில் வெளியாகவில்லை; அதனால், என்னை கருணை கொலை செய்து விடுங்கள்' என பிடிவாதம் பிடிக்க, பீதியானது அரசு. காவல்துறையினர் மேற்கொண்ட சமரச முயற்சிகள் தோற்றுப் போக, உடனடியாக கைது செய்யப்பட்டிருக்கிறார் இவர். அன்று மாலை வரை, பூக்கடை காவல்நிலையத்தில் வைக்கப்பட்டவர், பின் காவலர்கள் சூழ, தன் பட்டாபிராம் வீட்டிற்கு பாதுகாப்பாய் அழைத்து செல்லப்பட்டிருக்கிறார்.
நீங்க விளம்பரப் பிரியரா?
இதுக்கு என்ன பதில் சொல்றதுன்னு எனக்குத் தெரியலை! ஏற்கனவே சசிபெருமாள் அய்யா மதுவிலக்கு போராட்டத்துல உயிர் இழந்திருக்காரு. ஆனாலும், அரசு அசைஞ்சு கொடுக்கலை. சம்பந்தப்பட்ட துறை அமைச்சர், 'மதுவிலக்கிற்கு வாய்ப்பே இல்லை'ன்னு தெளிவா சொல்லிட்டார். அதுக்கப்புறமும் நான் போராடுறதால, எல்லாருமே இப்படித் தான் கேட்கிறாங்க. ஏன் சார்... தீமைக்கு எதிரான போராட்டத்தை விளம்பரம்னு தான் சொல்வீங்களா?
தன் பக்க நியாயத்தை பதில் கேள்வியாய் வீசும் கலைச்செல்விக்கு, இரண்டு குழந்தைகள். கணவர் கணபதி, ரியல் எஸ்டேட் தொழிலில் இருக்க, அவருக்கு உதவியாய் இருக்கும் இவர், பொதுச்சேவையிலும் தன்னை ஈடுபடுத்தி வருகிறார். 'தமிழ்நாடு சுதேசி பெண்கள் பாதுகாப்பு சங்கம்' எனும் பெயரில், பெண்களுக்கான பாதுகாப்பு சங்கத்தை, கடந்த ஆண்டு ஜனவரியில் பதிவு செய்திருக்கிறார். 'இன்னைக்கு, பெண்களோட பாதுகாப்பு மிகப்பெரிய கேள்விக்குறியா மாறியிருக்குன்னா, அதுக்கு முக்கிய காரணம், இந்த மதுவோட ஆதிக்கம் தான்' என்பது, கலையரசியின் இப்போராட்ட அடையாளங்களுக்கு அழுத்தமான அடிப்படை!
மனித வாழ்க்கையோட எல்லா நிகழ்வுகளுக்கும் விதி தானே காரணம்?
(சிரிக்கிறார்) நீங்க என்ன சொல்ல வர்றீங்கன்னு புரியுது சார். பிறப்பும், இறப்பும் நம்ம கையில இல்ல தான்; ஆனா, 'பிறப்புக்கு ஆண்டவன் காரணம்'னு ஏத்துக்குற மனசு, இறப்புக்கு அரசு காரணமா இருக்கிறதை ஏத்துக்க மாட்டேங்குது. ஒரு பக்கம் தாலிக்கு தங்கம்; மறுபக்கம், தாலி அறுக்கிற, 'டாஸ்மாக்' வியாபாரம். இதுக்கு விதி எப்படிங்க காரணமாகும்?
கலைச்செல்வியின் அப்பா, ரயில்வே முன்னாள் ஊழியர்! அரசு வேலையில் அப்பா இருந்தாலும், அவரது சம்பளம் முழுமையாக வீட்டிற்கு வராத காரணத்தால், இளவயதில், தன் தம்பி, தங்கைகளுடன் வெகுவாய் சிரமப்பட்டிருக்கிறார் இவர். அன்றாட வீட்டுத் தேவைகளுக்காக, குடிப்பழக்கம் உள்ள கணவனிடம், தன் தாய் கைநீட்டி நின்றதும், அடி, உதைபட்டு வாடியதும் இன்னமும் இவர் நினைவில் இருக்கின்றன.
உங்களுக்கு பயமா இல்லையா?
பயமா; எனக்கா? இங்க பாருங்க... என் கோபத்துல நியாயம் இருக்கு. நியாயமான கோபம், எதைப் பார்த்தும் பயப்படாது. நான் இந்த அரசுக்கு எதிரா போராடலை; அரசு செய்ற தப்பான விஷயத்துக்கு எதிரா போராடுறேன். முகம் தெரியாத எத்தனையோ பெண்களோட தாலி காப்பாத்தப்படணும்; அவங்க வாழ்க்கையில கொஞ்சமாவது சந்தோஷம் கிடைக்கணும்னு போராடுறேன். 'என்னை கருணை கொலை பண்ணிடுங்க'ன்னு நான் போய் நின்னதைப் பார்த்தாவது அரசு மனசு இரங்கிடும்னு நினைச்சேன்; ஆனா, அது நடக்கலை! அதுக்காக என் போராட்டம் நின்னுடாது! இதுல எனக்கு ஏதாவது பிரச்னைன்னா, என் கணவர் பார்த்துப்பாரு. அவரையும் மீறி ஏதாவது நடந்துடுச்சுன்னா, என் குழந்தைகளை அவர் பார்த்துப்பாரு! இது போதும் எனக்கு!
கலைச்செல்வியின் தீர்க்கமான வார்த்தைகளில் ஒன்று தெளிவாய் புரிந்தது; சரித்திர வெற்றிகள் நிகழ்வது பெருமுயற்சியினால் அல்ல; விடாமுயற்சியினால்!
ஒரே ஒரு வார்த்தையில்...
நாம்: பெண்ணின் பலவீனம்?
மா.கலைச்செல்வி: பெண்மை
வாசகர்களே... உங்களை வியக்க வைத்த / பாதித்த மனிதர்களை பற்றி எங்களுக்குச் சொல்ல... 044 - 2854 0092</description>
</news>
