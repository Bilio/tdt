<news>
<headline>ஜெ., வருமானம் சட்டப்பூர்வமானது:சொத்து வழக்கில் வக்கீல் வாதம்</headline>
<description>
புதுடில்லி;''கடந்த, 1991 - 96ம் ஆண்டுகளில், தமிழக முதல்வர், ஜெயலலிதா சம்பாதித்த வருமானம் அனைத்தும், சட்டப்பூர்வமானது; அவர், வருமானத்துக்கு அதிகமாக சொத்து சேர்க்கவில்லை,'' என, அவர் தரப்பு வழக்கறிஞர், சுப்ரீம் கோர்ட்டில் வாதிட்டார்.சொத்துக் குவிப்பு வழக்கில், தமிழக முதல்வர் ஜெயலலிதா உட்பட நான்கு பேரை விடுதலை செய்து, கர்நாடகா ஐகோர்ட் பிறப்பித்த தீர்ப்பை எதிர்த்த அப்பீல் மனுக்கள், சுப்ரீம் கோர்ட் நீதிபதிகள், பினாகி சந்திரகோஷ், அமிதவ்ராய் அடங்கிய அமர்வு முன், நேற்று, மீண்டும் விசாரணைக்கு வந்தன.அப்போது, ஜெயலலிதா தரப்பில் ஆஜரான, மூத்த வழக்கறிஞர் எல்.நாகேஸ்வர ராவ் வாதிட்டதாவது:கடந்த, 1991 - 96ம் ஆண்டுகளில், ஜெயலலிதா சம்பாதித்த வருமானம் அத்தனையும், சட்டப்பூர்வமானது. அவர் சேர்த்த சொத்துகள், வருமானத்துக்கு அதிகமானதல்ல. குறிப்பிட்ட இந்த ஆண்டுகளில், ஜெயலலிதா உட்பட அனைவரும், வருமான வரிக் கணக்கை தாக்கல் செய்தனர். அதில், கட்டடங்கள் கட்டிய செலவு உள்ளிட்ட அனைத்து செலவுகளும் குறிப்பிடப்பட்டன. இந்த வருமான வரிக் கணக்குகள், இந்த வழக்கு தொடர்பாக குற்றப் பத்திரிகை தாக்கல் செய்யும் முன்பே சமர்ப்பிக்கப்பட்டவை. அந்த கணக்குகளை மதிப்பீடு செய்து, வருமான வரித் துறையும் உத்தரவு பிறப்பித்துள்ளது. ஆனால், வருமான வரிக் கணக்குக்கு, சாட்சி மதிப்பு இல்லை எனக் கூறி, அதை ஆதாரமாக எடுத்துக் கொள்ள முடியாது என, பெங்களூரு சிறப்பு கோர்ட் நிராகரித்து விட்டது. ஆனால், இந்த ஆதாரங்கள் அனைத்தும், சாட்சிகளாக ஏற்றுக் கொள்ளத்தக்கவையே. ஜெயலலிதா, வருமானத்துக்கு அதிகமாக சொத்து சேர்த்தார் என்பதற்கு எந்த ஆதாரமும் இல்லை.இவ்வாறு அவர் வாதிட்டார்.அவரது வாதம், இன்றும் தொடர்கிறது.</description>
</news>
