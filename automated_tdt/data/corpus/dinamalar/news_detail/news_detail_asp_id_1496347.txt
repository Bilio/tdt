<news>
<headline>மாற்றி விடுவார்களோ என்ற பீதியில் அ.தி.மு.க., வேட்பாளர்</headline>
<description>
பாப்பிரெட்டிப்பட்டி: பாப்பிரெட்டிப்பட்டி தொகுதியில் வேட்பாளர் மாற்றம் நடக்குமோ என பீதியில், அ.தி.மு.க., வேட்பாளர் குப்புசாமி உள்ளார்.அ.தி.மு.க., சார்பில், 227 தொகுதிகளில் போட்டியிடும் வேட்பாளர்கள் அறிவிக்கப்பட்டனர். இதில் பலர் டம்மி வேட்பாளராக அறிவிக்கப்பட்டுள்ளதாக கூறப்படுகிறது. அருப்புக்கோட்டை வேட்பாளர் முத்துராஜா மாற்றப்பட்ட நிலையில், ஒவ்வொரு வேட்பாளர்களுக்கும் தங்கள் வாய்ப்பு பறிபோகுமோ என்ற கவலை ஏற்பட்டுள்ளது. தர்மபுரி மாவட்டத்தில், பாப்பிரெட்டிப்பட்டி தொகுதியில் போட்டியிட, அமைச்சர் பழனியப்பனுக்கு மீண்டும் வாய்ப்பு கிடைக்குமா என்ற எதிர்பார்ப்பு இருந்த நிலையில், அவர் புறக்கணிக்கப்பட்டு, கடத்தூர் ஒன்றிய செயலாளர் குப்புசாமி இந்த தொகுதியில் போட்டியிட, ஜெயலலிதா வாய்ப்பு வழங்கியுள்ளார்.இந்நிலையில், பழனியப்பன் சீட் கேட்டு சென்னையிலேயே முகாமிட்டுள்ளார். நேற்றும், பத்து வேட்பாளர்கள் மாற்றப்பட்ட நிலையில், பாப்பிரெட்டிப்பட்டி தொகுதி அ.தி.மு.க., வேட்பாளராக அறிவிக்கப்பட்டுள்ள குப்புசாமி, தன்னை மாற்றி விடுவார்களோ என்ற பீதியில் உள்ளார்.</description>
</news>
