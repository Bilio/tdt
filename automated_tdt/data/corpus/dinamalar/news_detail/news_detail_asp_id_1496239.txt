<news>
<headline>தமிழக தேர்தல் பாதுகாப்பு: 'மாஜி' வீரர்களுக்கு அழைப்பு</headline>
<description>
சேலம்: 'சட்டசபை தேர்தலில், போலீசாருடன் இணைந்து பணியாற்ற முன்னாள் படை வீரர்கள் விண்ணப்பிக்கலாம்' என, மாவட்ட தேர்தல் அதிகாரி சம்பத் அழைப்பு விடுத்துள்ளார்.இதுகுறித்து, அவர் வெளியிட்டுள்ள அறிக்கை: தமிழக சட்டசபை தேர்தல் பாதுகாப்பு பணிக்காக, போலீசாருடன், முன்னாள் படை வீரர்கள், சிறப்பு காவல் அலுவலராக பணியாற்ற வாய்ப்பு அளிக்கப்பட்டுள்ளது. இதற்கு, சேலத்தில் உள்ள, அனைத்து முன்னாள் படை வீரர்கள், இளநிலை படை அலுவலர்கள் விண்ணப்பிக்கலாம். தேர்தல் பணிக்கான சிறப்பு ஊதியம் வழங்கப்படும். சட்டசபை தேர்தல் பணியில் ஈடுபட்டு, வாக்காளர்களுக்கு உரிய பாதுகாப்பு அளிக்க வேண்டும். விருப்பமுள்ளோர், படைவீரர் நல கேன்டீனிலோ அல்லது மாவட்ட கலெக்டர் அலுவலகத்தில் உள்ள, முன்னாள் படை வீரர் நல அலுவலகத்திலோ, தங்களுடைய பெயரை பதிவு செய்யலாம். பதிவு செய்யும்போது, படை விலகல் சான்று, அடையாள அட்டை, வாக்காளர் அட்டை ஆகியவற்றை எடுத்து வர வேண்டும். இவ்வாறு, சம்பத் வெளியிட்டுள்ள அறிக்கையில் கூறப்பட்டுள்ளது.</description>
</news>
