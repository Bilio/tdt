<news>
<headline>அப்பீல் செய்ய கர்நாடகா முடிவு ; ஜெ., வுக்கு மீண்டும் சிக்கல் வருமா?</headline>
<description>
பெங்களூரு: ஜெ., சொத்துக்குவிப்பு வழக்கில் அப்பீல் செய்ய கர்நாடக அமைச்சரவை முடிவு செய்துள்ளது. இதனால் தமிழக அரசியலில் மீண்டும் பரபரப்பு ஏற்பட்டுள்ளது. சுப்ரீம் கோர்ட்டில் அப்பீல் செய்யப்படும் போது, கர்நாடக ஐகோர்ட்டின் விடுதலை உத்தரவுக்கு தடை வாங்கப்படக் கூடும். இதனால் ஜெ., பதவி குறித்து கேள்வி எழுப்பப்படும். ஜெ., சொத்துக்குவிப்பு வழக்கில் அப்பீல் செய்வதா , வேண்டாமா என முடிவு எடுக்க முடியாமல் இருந்த கர்நாடக அரசு இன்று அப்பீல் செய்ய முடிவு எடுத்துள்ளது. முதல்வர் சித்தராமையா தலைமையில் நடந்த அமைச்சரவை கூட்டத்தில், அரசு வக்கீல் ஆச்சார்யா, அட்வகேட் ஜெனரல் ரவிவர்ம குமார் ஆகியோரது யோசனை குறித்து விவாதிக்கப்பட்டது. தொடர்ந்து அப்பீல் செய்ய முடிவு எடுக்கப்பட்டது. மேலும் இந்த அப்பீல் வழக்கில் அரசு தரப்பில் ஆச்சார்யாவும், சந்தேஷ் சவுடாவும் ஆஜராவார்கள் என்றும் தெரிவிக்கப்பட்டுள்ளது. ஆச்சார்யா வரவேற்பு : அரசின் இந்த முடிவை வரவேற்கிறேன் என சொத்துக்குவிப்பு வழக்கில் ஆஜரான ஆச்சார்யா கூறியுள்ளார். எனது மற்றும் ரவி வர்மாவின் ஆலோசனையை அரசு ஏற்றுள்ளது மகிழ்ச்சி அளிக்கிறது என்றும் கூறியுள்ளார்.</description>
</news>
