<news>
<headline>வெவ்வேறு சாலை விபத்தில் இருவர் பலி</headline>
<description>
ஓசூர்: தேன்கனிக்கோட்டை பகுதியில் நடந்த, வெவ்வேறு சாலை விபத்தில், கூலி தொழிலாளி உட்பட, இருவர் பலியாகினர். தேன்கனிக்கோட்டை அடுத்த ஓசட்டி கிராமத்தை சேர்ந்தவர் சிவராஜ் மகன் சந்தோஷ், 19. இவர், நேற்று முன்தினம் தனது அப்பாச்சி பைக்கில் பெங்களூரு சென்று விட்டு, ஊருக்கு திரும்பி கொண்டிருந்தார். தேன்கனிக்கோட்டை அடுத்த பென்னங்கூர் அருகே இரவு, 8 மணிக்கு வரும் போது, பைக்கில் இருந்து தவறி விழுந்த சந்தோஷ் படுகாயம் அடைந்தார். அக்கம்பக்கத்தினர் மீட்டு,  தேன்கனிக்கோட்டை அரசு மருத்துவமனைக்கு அனுப்பி வைத்தனர். அங்கிருந்து ஓசூர் மருத்துவமனைக்கு செல்லும் வழியில் சந்தோஷ் உயிரிழந்தார். தேன்கனிக்கோட்டை போலீசார் வழக்குப்பதிவு செய்து விசாரணை நடத்தி வருகின்றனர். தேன்கனிக்கோட்டை தாலுகா, தளி பகுதியை சேர்ந்தவர் மணி, 42. இவர் நேற்று மதியம், 3.55 மணிக்கு, தளி பஸ் ஸ்டாண்டில் இருந்து பைக்கில் வீட்டுக்குச் சென்று கொண்டிருந்தார். தளி வட்டார வளர்ச்சி அலுவலகத்தை ஒட்டியுள்ள ஜவளகிரி சாலையில் திரும்பிய போது, அவ்வழியாக வந்த டிப்பர் லாரி, பைக் மீது மோதியது. இதில் தூக்கி வீசப்பட்ட மணி, சம்பவ இடத்திலேயே பலியானார். தளி போலீசார், சடலத்தை மீட்டு, தேன்கனிக்கோட்டை அரசு மருத்துவமனைக்கு அனுப்பி வைத்தனர். மேலும் வழக்குபதிவு செய்து விசாரணை நடத்தி வருகின்றனர்.</description>
</news>
