<news>
<headline>பரமக்குடி நீதிமன்றத்திலும் இயக்குனர் சேரன் ஆஜர்</headline>
<description>
பரமக்குடி: பரமக்குடி திருவள்ளுவர் நகரைச் சேர்ந்தவர் முனியாண்டி மகன் ரகுநாதன், 38. இவர் இயக்குனர் சேரன் நடத்தி வரும் நிறுவனத்தில், வி.சி.டி., டி.வி.டி., மூலம் புதிய திரைப்படங்களை பதிந்து வினியோகம் செய்வதற்கு ஒப்பந்த அடிப்படையில் டீலராக இணைந்துள்ளார். இதற்காக சேரன் நடத்திவரும் 'சி 2 எச் நெட்வொர்க்' நிறுவனத்திற்கு மூன்று தவணையாக ரூ. 1.80 லட்சத்திற்கு செக் கொடுத்துள்ளார். ஆனால் டீலர்ஷிப் ஒப்பந்தம் நிறைவேறாததால் ரகுநாதன் கொடுத்த பணத்தை திரும்ப கேட்டுள்ளார். இதற்காக சேரன் சென்னை தியாகராய நகரில் உள்ள ஐ.டி.பி.ஐ., வங்கியில் மாற்றத்தக்க வகையில் செக் ஒன்றை ரகுநாதனுக்கு கொடுத்துள்ளார். ஆனால் அவரது வங்கி கணக்கில் போதிய பணம் இல்லாததால் செக் திரும்பியது.ஏமாற்றமடைந்த ரகுநாதன் பரமக்குடி குற்றவியல் நடுவர் நீதிமன்றத்தில் வழக்கு தொடர்ந்தார். தொடர்ந்து இரண்டு முறை நீதிமன்றத்தில் ஆஜராகாததால் 2016 மே ல் ஆஜராக சேரனுக்கு பிடிவாரண்ட் பிறப்பித்து நீதிபதி உத்தரவிட்டார். இந்நிலையில் நேற்று பரமக்குடி நீதிமன்றத்தில் நீதிபதி இன்பகார்த்திக் முன்னிலையில் சேரன் ஆஜரானார். அவரிடம் மே 9ல் மீண்டும் நீதிமன்றத்தில் ஆஜராகி விளக்கம் அளிக்குமாறு நீதிபதி உத்தரவிட்டார்.</description>
</news>
