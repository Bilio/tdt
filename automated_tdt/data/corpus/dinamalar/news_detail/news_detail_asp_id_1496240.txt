<news>
<headline>சேலத்தில் பதட்டமான ஓட்டுச்சாவடிகள் எத்தனை?</headline>
<description>
சேலம்: சேலத்தில், 832 ஓட்டுச்சாவடிகள் பதட்டமானது என, தேர்தல் அதிகாரி கூறிய நிலையில், 122 மட்டுமே பதட்டமானவை என, தேர்தல் ஆணையத்துக்கு அறிக்கை அனுப்பப்பட்டுள்ளது. சேலம் மாவட்டத்தில், 11 சட்டசபை தொகுதிகளிலும், 3,241 ஓட்டுச்சாவடிகள் உள்ளன. அவற்றில், பதட்டமானவை, மிக பதட்டமானவை, நெருக்கடிக்குரியவை என்ற வகையில், கிராம உதவியாளர் முதல் தொகுதி தேர்தல் அதிகாரி வரையில், சாவடிகளை கணக்கெடுக்கும் பணியை மேற்கொண்டனர். அவற்றை தரம் வாரியாக பிரித்து, தேர்தல் ஆணையத்துக்கு அறிக்கை சமர்ப்பித்தனர். ஆனால், 832 சாவடிகள் பதட்டமானதாக கண்டறியப்பட்டுள்ளது என, மாவட்ட தேர்தல் அதிகாரியான சம்பத், பத்திரிகையாளர்களிடம் தெரிவித்தார். இந்த நிலையில், பதட்டமான சாவடி குறித்து, மூன்றாம் கட்ட ஆய்வு மேற்கொள்ளப்பட்டது. அப்போது, 832 ஆக இருந்த பதட்டமான சாவடிகளின் எண்ணிக்கை, 122 ஆக மாறியது. அதற்கான அறிக்கையும், தேர்தல் ஆணையத்திடம் சமர்ப்பிக்கப்பட்டுள்ளது. சமீபத்தில், தேர்தல் அதிகாரி சம்பத், போலீஸ் கமிஷனர் சுமித்சரண் மற்றும் தொகுதி தேர்தல் நடத்தும் அலுவலர்கள் பங்கேற்ற கூட்டத்தில், 122 சாவடியை அதிகாரிகள் உறுதி செய்தனர்.</description>
</news>
