<news>
<headline>மகன், மகளை கிணற்றில் தள்ளி கொலை செய்து தற்கொலைக்கு முயன்ற தொழிலாளிக்கு சிகிச்சை</headline>
<description>
ஜோலார்பேட்டை: பீடி தொழிலாளி தன் மகள், மகளை கிணற்றில் தள்ளி கொலை செய்து விட்டு, தானும் தற்கொலைக்கு முயன்றார். ஜோலார்பேட்டை அடுத்த சின்ன மூக்கனூர், பரிச வட்டத்தைச் சேர்ந்தவர் மோகன், 40. பீடி சுற்றும் தொழிலாளி. இவர் மனைவி அஞ்சலி, 35. இவர்களுக்கு லாவண்யா, 7, தேவி பிரியா, 6, என்ற மகள்களும், பெருமாள், 3, என்ற மகனும் உள்ளனர். மோகன் தன் மனைவி, குழந்தைகளுடன் கோவை மாவட்டம், ஆனைமலை மாசாணியம்மன் கோவிலுக்கு சாமி கும்பிட சில தினங்களுக்கு முன்பு சென்றார். அப்போது தகராறு ஏற்பட்டது. இதனால் தன் மகன், மகள்களை அழைத்துக் கொண்டு ஜோலார்பேட்டை சப்பாணி வட்டத்தில் உள்ள, தன் தாய் வீட்டுக்கு அஞ்சலி சென்றார். கடந்த, 4ம் தேதி சப்பாணி வட்டத்துக்கு மோகன் வந்து, தன் வீட்டுக்கு வரும்படி அழைத்தார். அதற்கு அஞ்சலி மறுத்து விட்டார். ஆத்திரமடைந்த மோகன், தன் மூத்த மகள் லாவண்யா, மகன் பெருமாள் ஆகியோரை மட்டும் அழைத்துக் கொண்டு, பரிச வட்டத்திற்கு வந்தார். மனைவி தன்னுடன் வர மறுத்தால் விரக்தியடைந்த மோகன், லாவண்யா, பெருமாளை கொலை செய்து விட்டு, தானும் தற்கொலை செய்து கொள்ள முடிவு செய்தார். நேற்று முன் தினம் இரவு, 10 மணிக்கு, அங்குள்ள முனியாண்டி என்பவரது கிணற்றுக்கு மகன், மகளை அழைத்துக் கொண்டு வந்தார். கிணற்றில் லாவண்யாவையும், பெருமாளையும் தள்ளிவிட்டார். சிறிது நேரத்தில் பெருமாளும் கிணற்றில் குதித்தார். இதில் மூச்சு திணறி லாவண்யாவும், பெருமாளும் இறந்தனர். இரவு, 11 மணிக்கு, அந்த வழியாக சென்றவர்கள், கிணற்றில் உயிருக்கு போராடிக் கொண்டிருந்த மோகனை பார்த்தனர். இதுகுறித்து ஜோலார்பேட்டை போலீசாருக்கு தெரிவித்தனர். ஜோலார்பேட்டை போலீசார், தீயணைக்கும் துறையினர், அரை மணி நேரம் போராடி மோகனை மீட்டு, திருப்பத்தூர் அரசு மருத்துவனையில் சேர்த்தனர். அங்கு அவருக்கு தீவிர சிகிச்சை அளிக்கப்படுகிறது. மோகனை போலீசார் கைது செய்துள்ளனர்.</description>
</news>
