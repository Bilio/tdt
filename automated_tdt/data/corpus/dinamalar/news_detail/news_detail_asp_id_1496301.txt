<news>
<headline>'மாஜி' பெண் எம்.பி.,க்கு 'சீட்': வேட்பாளரை மாற்ற தலைமைக்கு 'பேக்ஸ்'</headline>
<description>
நாமக்கல்: நாமக்கல் மாவட்டம், ராசிபுரம் தொகுதியில், முன்னாள் எம்.பி., சரோஜா அ.தி.மு.க., வேட்பாளராக அறிவிக்கப்பட்டுள்ளார். அவர் சங்ககிரியை சேர்ந்தவர். ராசிபுரம் தொகுதியில், அருந்ததியர் சமூகத்தினர், 55 ஆயிரம் பேர், மாவட்டம் முழுவதும், 3.50 லட்சம் பேர் உள்ளனர். தொகுதியில், தாழ்த்தப்பட்ட வகுப்பில், அதிக மக்கள் தொகை உள்ள அருந்ததியர் சமூகத்தை சேர்ந்தவரையோ, அதே தொகுதியில் வசிப்பவரையோ தேர்வு செய்யாதது, அப்பகுதி மக்களிடம் அதிர்ச்சியை ஏற்படுத்தி உள்ளது.இதுகுறித்து, அக்கட்சியினர் புகார் மனுக்களை, பேக்ஸ் மூலம் அ.தி.மு.க., தலைமைக்கு அனுப்பி உள்ளனர். அதில் கூறப்பட்டுள்ளதாவது: ராசிபுரம் தொகுதியில் வெளியூரை சேர்ந்தவர்களையே வேட்பாளர்களாக அறிவிக்கப்பட்டு வருகின்றனர். தொகுதிக்குட்பட்ட ஒருவர் கூட வேட்பாளராகும் தகுதி இல்லையா?. தமிழகத்தில் மொத்தம் உள்ள, 46 தனி தொகுதிகளில், இரண்டு எஸ்.டி., போக, 44 தனி தொகுதிகளில், அருந்ததியர் சமுதாய மக்கள், சட்டசபையில், இரண்டு அல்லது மூன்று பேர் மட்டுமே, எம்.எல்.ஏ.,வாக இருந்துள்ளனர். அருந்ததியர் மக்கள் அதிகம் வசிக்கும், ராசிபுரம் தொகுதியை சேர்ந்த தகுதியான நபரை வேட்பாளராக்க வாய்ப்பு அளிக்க வேண்டும். இவ்வாறு அதில் கூறப்பட்டுள்ளது.</description>
</news>
