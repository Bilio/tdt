<news>
<headline>ஸ்ரீநகர் கல்லூரியில் பதற்றம் அதிகாரிகள் நேரில் ஆய்வு</headline>
<description>
ஸ்ரீநகர்: ஜம்மு - காஷ்மீர் மாநிலம், ஸ்ரீநகரில் உள்ள, என்.ஐ.டி., எனப்படும் தேசிய தொழில்நுட்ப மைய கல்லுாரியில், கிரிக்கெட் போட்டி தொடர்பாக, உள்ளூர் மற்றும் வெளியூர் மாணவர்கள் இடையே ஏற்பட்ட மோதலை அடுத்து, அங்கு தொடர்ந்து பதற்றம் நிலவுகிறது. சமீபத்தில் நடந்த, 'டி - 20' உலகக் கோப்பை கிரிக்கெட் போட்டியின் அரை இறுதியில், மேற்கிந்தியத் தீவுகள் அணியிடம், இந்திய அணி தோல்வி அடைந்தது.அப்போது, என்.ஐ.டி., வளாகத்தில், உள்ளூர் மற்றும் வெளியூர் மாணவர்களுக்கு இடையே மோதல் ஏற்பட்டது. அதைத் தொடர்ந்து கல்லுாரிக்கு விடுமுறை அளிக்கப்பட்டது.  இந்நிலையில், கல்லுாரி நேற்று முன்தினம் திறக்கப்பட்டது. தங்களுக்கு போதிய பாதுகாப்பு இல்லை என, வெளியூர் மாணவர்கள் ஆர்ப்பாட்டத்தில் ஈடுபட்டனர். அதைத் தடுக்க முயன்றபோது, போலீசாருடன் ஏற்பட்ட மோதலைத் தொடர்ந்து, மாணவர்கள் மீது தடியடி நடத்தப்பட்டது.இந்தப் பிரச்னை, இரு தினங்களுக்கு முன், புதிதாக பதவியேற்ற முதல்வர் மெஹபூபா முப்தி தலைமையிலான, பி.டி.பி., - பா.ஜ., கூட்டணி அரசுக்கு சிக்கலை ஏற்படுத்தியுள்ளது.இந்த நிலையில், கல்லுாரியின் பாதுகாப்புப் பணியில், சி.ஆர்.பி.எப்., எனப்பட ும், மத்திய ரிசர்வ் போலீஸ் படையினர் ஈடுபடுத்தப்பட்டனர்.'கல்லுாரி தேர்வுகளை ரத்து செய்ய வேண்டும், போதிய பாதுகாப்பு அளிக்க வேண்டும்' என, வெளியூர் மாணவர்கள், வகுப்புகளை புறக்கணித்து, தொடர்ந்து போராட்டத்தில் ஈடுபட்டு வருகின்றனர்.இந்த பிரச்னை குறித்து நேரில் ஆய்வு செய்ய, மத்திய மனிதவள மேம்பாட்டுத் துறையைச் சேர்ந்த அதிகாரிகள் குழு, நேற்று கல்லுாரிக்கு வந்தது. கல்லுாரி நிர்வாகம், ஆசிரியர்கள் மற்றும் மாணவர்களுடன் அவர்கள் ஆலோசனை நடத்தினர்.</description>
</news>
