<news>
<headline>திருமாவளவன் எதிர்ப்பு</headline>
<description>
சென்னை: ''தி.மு.க., தலைவர் கருணாநிதி மீதான வைகோவின் தனி நபர் விமர்சனத்தில், எங்களுக்கு உடன்பாடில்லை,'' என, விடுதலை சிறுத்தைகள் கட்சித் தலைவர் திருமாவளவன் கூறினார். நீதிபதிகள் நியமனத்தில் மக்கள் தொகை அடிப்படையில் விகிதாச்சார பிரதிநிதித்துவத்தை செயல்படுத்தக் கோரி, விடுதலை சிறுத்தைகள் கட்சியின் வழக்கறிஞர் அணி சார்பில், நேற்று, சென்னையில் கையெழுத்து இயக்கம் துவக்கி வைக்கப்பட்டது.இதன்பின், திருமாவளவன் அளித்த பேட்டி: நீதித் துறையில் சமூக நீதி கோட்பாட்டை பின்பற்ற வேண்டும். நீதிபதிகள் நியமனத்திற்கான, 'கொலீஜியம்' தேர்வுக் குழுவில், தாழ்த்தப்பட்ட வகுப்பைச் சேர்ந்தவர்கள் இடம்பெற வேண்டும். இதை, நீதித் துறை பரிசீலிக்க வேண்டும். தே.மு.தி.க., சந்திரகுமாரை பொறுத்தவரை, கூட்டணி அறிவித்த பின், எங்களுடன் மூன்று நாள் பயணத்தில் பங்கேற்றார்; ஏழு பொதுக் கூட்டங்களில் பேசி இருக்கிறார். இருப்பினும், அவர் திடீரென பிரிந்து சென்றிருக்கிறார். தி.மு.க., தலைவர் கருணாநிதி மீது வைகோ குற்றஞ்சாட்டுவதை பொறுத்தவரை, தனி நபர் விமர்சனத்தை நாங்கள் ஏற்க மாட்டோம்; அதில் எங்களுக்கு உடன்பாடில்லை. எங்கள் கூட்டணியில் மேலும்  இணையவுள்ள கூட்டணி கட்சிகள் தொடர்பாக, வைகோவும், விஜயகாந்தும் பேசி வருகின்றனர். த.மா.கா., எங்கள் கூட்டணிக்கு வரும்பட்சத்தில், ஏற்கனவே, தே.மு.தி.க.,வுக்கு ஒதுக்கப்பட்ட, 124 தொகுதிகளில் இருந்து தொகுதிகள் ஒதுக்கீடு செய்வது என, வாய்மொழி ஒப்பந்தம் மட்டுமே போடப்பட்டது. தற்போது, கூட்டணிக்கு பல கட்சிகள் வரும் பட்சத்தில், ஐந்து கட்சித் தலைவர்களும் கூடி, தேவையான தீர்வை எட்டுவோம்.இவ்வாறு அவர் கூறினார்.</description>
</news>
