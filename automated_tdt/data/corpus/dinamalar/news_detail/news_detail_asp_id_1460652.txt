<news>
<headline>ஆற்காடு மக்கன் பேடா</headline>
<description>
ஆற்காடு, 'பை - பாஸ்' நிறுத்தத்தில் இருந்து பேருந்து கிளம்பியது. 'செல்லக்குட்டி இதை சாப்பிடுவீங்களாம்; அப்பா உங்களுக்கு கதை சொல்லுவேனாம்' கெ(கொ)ஞ்சலோடு, தன் கையில் இருந்த இனிப்பை, குழந்தையின் வாயில் ஊட்ட முயற்சித்தார் அவர். 'வேண்டாம்' என முரண்டு பிடித்த குழந்தை, பேருந்தின் கண்ணாடி வழியே, தன் பார்வையை சிதற விட்டது. 'இனி, வாங்காது' என முடிவெடுத்தவர், அந்த இனிப்பை தன் வாயில் போட்டுவிட்டு, விரல்களில் ஒட்டியிருந்த மிச்சத்தை, குழந்தையின் வாயில் வலுக்கட்டாயமாய் திணிக்க, அதுவரை, அடம்பிடித்துக் கொண்டிருந்த குழந்தை, அழகாய் சப்புக்கொட்டி சாப்பிடத் துவங்கியது.'டாடி... கதை சொல்றேன்னு சொன்னீங்களே''ஆங்... சொல்றேன். இப்போ நாம போயிட்டு வந்தோம்ல; அது தான் ஆற்காடு. அந்த காலத்துல, நவாப்புகள் தான் அந்த ஊரை ஆட்சி பண்ணிட்டு இருந்தாங்க. பொதுவாவே, நவாப் மன்னர்களோட விருந்து சூப்பரா இருக்குமாம். அதுலேயும், இப்போ நீ சாப்பிட்டியே, மக்கன் பேடா... அது இல்லாம அவங்களோட விருந்தே இருக்காதாம்!' அவர் முடிக்கவும், நான் நிமிர்ந்தேன்.பேருந்து, ஆற்காடு தாண்டி, சரியாய் ஆறேழு மைல்கள் கடந்திருக்கும். எனக்குள் அமைதியாய் உறங்கிக் கொண்டிருந்த, 'சோத்து மூட்டை' விழித்து விட்டான். 'நாமளும் இதை சாப்பிட்டு வந்தா என்ன?' எனக் கேட்டு, என்னை அவன் நச்சரிக்கத் துவங்க, பேருந்தை நிறுத்தச் சொன்னேன். கீழிறங்கியவுடன், எதிர்ப்புறம் இருந்து பேருந்து நிறுத்தத்திற்குள் நுழைந்தேன்.'தம்பி... இங்கே, ஆற்காடு போற பஸ் நிற்குமா?'மக்கன் பேடா: சமமான அளவுல மைதாவும், இனிப்பில்லாத கோவாவும் சேர்த்து பிசைஞ்சு, நறுக்கி வைச்ச முந்திரிகளை நடுவுல வைச்சு, உருண்டை பிடிக்கணும். அதை எண்ணெயில பொரிச்சு, சர்க்கரை பாகுல ஊற வைச்சா, 'மக்கன் பேடா'வை ருசி பார்த்திடலாம்.ருசியின் ரகசியம்: '65 வருஷமா மாறாம இருக்கிற, எங்க தாத்தாவோட செய்முறை பக்குவமும், வியாபாரத்துக்காக எந்தவொரு பொருளோட தரத்தையும் குறைக்காம இருக்கிறதும் தான், இந்த ருசிக்கு காரணம்'  'கண்ணன் ஸ்வீட்ஸ்' உரிமையாளர் ஹேமராஜ்.என்ன விலை?: 'ஒரு வாரம் வரை கெட்டுப் போகாது' எனும் உத்தரவாதத்துடன், கிலோ 250 ரூபாய்.சோத்து மூட்டை: உண்மையை சொல்லணும்னா, அந்த குழந்தை சாப்பிடும்போதே எனக்கு நாக்கு ஊறிடுச்சு. அதான், உடனே இறங்கிட்டேன். இங்கே வந்து சாப்பிட்டுப் பார்த்தா, அது குலோப் ஜாமூனுக்கு சொந்தக்கார புள்ள மாதிரியே இருக்கு. ஆனா, சாப்பிடும் போது, நடுவுல கடிபடுற முந்திரியும், இதமா இருந்த மேல் பகுதியும், 'ஜொள்' விட வைக்கிற சர்க்கரை பாகும்...பேஷ் பேஷ்! தம்பி... நமக்கு 1 கிலோ 'பார்சல்' பண்ணிடுங்க; அப்படியே, சாப்பிடுறதுக்கு இன்னும், '2 பிளேட்' கொண்டு வாங்க!இடம்: எஸ்.எஸ்.கண்ணன் ஸ்வீட்ஸ், அண்ணா சாலை, ஆற்காடு.போன்: 04172 - 235 402நேரம்: காலை 8:00 - இரவு 10.30 மணி</description>
</news>
