<news>
<headline>சொத்து குவிப்பு வழக்கு  சுங்க அதிகாரிக்கு சிறை</headline>
<description>
சென்னை: வருமானத்துக்கு அதிகமாக சொத்து சேர்த்த வழக்கில், சுங்கத்துறை மதிப்பீட்டாளருக்கு, சி.பி.ஐ., நீதிமன்றம், ஒரு ஆண்டு சிறை தண்டனை வழங்கியது.சென்னையில், சுங்கத்துறை மதிப்பீட்டாளராக இருந்த சாமிநாதன், வருமானத்துக்கு அதிகமாக சொத்து சேர்த்திருப்பதாக, சி.பி.ஐ., ஊழல் தடுப்பு பிரிவுக்கு புகார் வந்தது. சி.பி.ஐ., ஊழல் தடுப்பு பிரிவு அதிகாரிகள் நடத்திய சோதனையில், சாமிநாதன், 1998 - 2008 வரையான காலத்தில், வருமானத்திற்கு அதிகமாக, 22.27 லட்சம் ரூபாய் மதிப்பிலான சொத்து சேர்த்தது தெரிய வந்தது. சாமிநாதன் மீது வழக்கு பதிவு செய்யப்பட்டு, சென்னையில், சி.பி.ஐ., சிறப்பு நீதிமன்றத்தில் வழக்கு நடந்து வந்தது. சி.பி.ஐ., தரப்பில், குற்றப்பத்திரிகை தாக்கல் செய்யப்பட்டது.நீதிபதி மீனாகுமாரி பிறப்பித்த உத்தரவு: வருமானத்துக்கு அதிகமாக சொத்து சேர்த்தது, விசாரணையில் நிரூபிக்கப்பட்டுள்ளது. சாமிநாதனுக்கு, ஒரு ஆண்டு சிறை தண்டனையும், 40 ஆயிரம் ரூபாய் அபராதமும் விதிக்கப்படுகிறது. வருமானத்திற்கு அதிகமாக சேர்த்துள்ள, 22.27 லட்சம் ரூபாய் மதிப்பிலான சொத்துகளை, சி.பி.ஐ., பறிமுதல் செய்ய வேண்டும்.இவ்வாறு நீதிபதி  உத்தரவிட்டார்.</description>
</news>
