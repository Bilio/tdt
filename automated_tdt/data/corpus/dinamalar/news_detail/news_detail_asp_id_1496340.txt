<news>
<headline>2 ஆண்டுகளாக முடக்கப்பட்ட புளி ஏலம்: விவசாயிகள் கவலை</headline>
<description>
தர்மபுரி: 'தர்மபுரி வேளாண் விற்பனை மையத்தில், இரண்டு ஆண்டுகளாக நிறுத்தப்பட்டுள்ள புளி ஏலத்தை, வரும் ஆண்டு துவங்க நடவடிக்கை எடுக்க வேண்டும்' என, விவசாயிகள் வேண்டுகோள் விடுத்துள்ளனர்.இந்திய அளவில் புளி உற்பத்தியில் தமிழகம் முக்கிய பங்கு வகிக்கிறது. குறிப்பாக, கிருஷ்ணகிரி, தர்மபுரி மாவட்டம் தமிழக அளவில் புளி உற்பத்தியில் முன்னிலையில் உள்ளது. இந்தியாவின் புளி விலையை நிர்ணயம் செய்யும் பகுதியாக கிருஷ்ணகிரி திகழ்ந்து வருகிறது. இங்குள்ள புளிக்கு வியாபாரிகள் மத்தியில் நல்ல வரவேற்பு உள்ளதால், புளி சந்தை நடக்கும் போது, அதிகளவில் புளியை விற்பனைக்கு கொண்டு வந்து, விவசாயிகள் லாபம் பெற்று வந்தனர். தர்மபுரி மாவட்டத்தில் உள்ள புளி விவசாயிகளை பாதுகாக்கும் வகையில், தமிழக அரசு தர்மபுரி ஒழுங்கு முறை விற்பனை கூடம் மூலம் புளி ஏலம் நடத்தியது. இதனால், தர்மபுரி மாவட்ட புளி வியாபாரிகளுக்கு, கட்டுப்படியான விலை கிடைத்து வந்தது. இந்நிலையில் கடந்த, இரண்டு ஆண்டுகளாக, வரத்து இல்லை என்று கூறி, ஒழுங்குமுறை விற்பனை கூடத்தில் புளி ஏலம் நிறுத்தப்பட்டுள்ளது. இதனால், புளி வியாபாரிகள் நிர்ணயம் செய்யும் விலைக்கு, புளியை விற்பனை செய்யும் நிலைக்கு தள்ளப்பட்டுள்ளதாக விவசாயிகள் கவலை அடைந்துள்ளனர். புளி விவசாயிகளின் நலன் கருதி, வரும் ஆண்டு முதல், தர்மபுரி ஒழுங்கு முறை விற்பனை கூடத்தில் மீண்டும் புளி ஏலத்தை நடத்த, தமிழக அரசு நடவடிக்கை எடுக்க வேண்டும் என, விவசாயிகள் கோரிக்கை விடுத்துள்ளனர்.</description>
</news>
