<news>
<headline>மயான பூமியில் ஒரு மனுஷி</headline>
<description>
கடந்த மாதம், புதுச்சேரி முழுக்க, 'காணும் பொங்கல்' கொண்டாடிக் கொண்டிருந்த முற்பகல் நேரம். சாராயக்கடை வாசலில் நின்றிருந்த ஒரு வெள்ளை வேட்டியிடம் நாம் முகவரி விசாரிக்க... 'ஏய்ய்... நல்ல நாழ் அதுவுமா அங்க எதுக்குழா போறே; அங்கே பேய் இருக்குழா' 
லுங்கி விலக கவர்ச்சியாய் படுத்தபடி, 
ஒரு கையை தூக்கி, நா குழற நம்மை எச்சரித்து விட்டு, மீண்டும் தார்ச்சாலையை கட்டி அணைத்துக் கொண்டது ஒரு சரக்கு வண்டி! பொறுப்பாய் வழி சொல்லிய வேட்டியோ, 'அவன் சொன்னது உண்மை தான்; மயான மரத்துல ஒருத்தன் தூக்குல தொங்கிட்டான்; ஜாக்கிரதை' என மிரட்டியது. கடற்காற்றின் 'உய்ய்ங்ங்...' சத்தம் தவிர, வேறு எந்த சத்தமும் அப்பகுதியில் இல்லை. 
சிதிலமடைந்து கிடந்தது திப்புராயப்பேட்டை மயானம். சமாதிகளின் பின்னணியில், உடல்கள் எரியூட்டப்படும் இடத்திற்கு பக்கத்தில், ஒரு ஆட்டுக்குட்டியை மடியில் தூக்கி வைத்தபடி அமர்ந்திருந்தார், 48 வயது கிருஷ்ணவேணி. மயான பூமியில், கடற்காற்றில் அசைந்து கொண்டிருந்த மரங்கள், 'போதை பார்ட்டி'யின் எச்சரிக்கையை மீண்டும் நினைவூட்ட, மனம் முழுக்க பரவியது ஒருவித கிலி!
இங்கே தனியாவா இருக்குறீங்க?
ஏன், என்னை யார் தூக்கிட்டுப் போகப் போறா; நான் தனியாத் தான் இருக்கேன்! என் புருஷன், 34 வயசுலேயே போயிட்டாரு. அந்தா நிற்குது பாருங்க... அந்த கைவண்டியில தான், அனாதை பிணங்களை தூக்கிட்டு வந்து அடக்கம் பண்ணுவாரு. ஒரு சாவுக்கு, 200, 300ன்னு போலீஸ்காரங்க கொடுப்பாங்க. அதை வாங்கி தான் வயித்தை கழுவிட்டு இருந்தோம்! மூணு பசங்க; அவரு செத்து போறப்போ, பெரியவனுக்கு வயசு 8; அடுத்தவனுக்கு 6; கடைசிப் பையனுக்கு 5! என்ன பண்றது, அவனுங்க மூணு பேரையும் காப்பாத்தியாகணுமே; அதான், என் புருஷன் பார்த்த தொழிலுக்கே நானும் வந்துட்டேன். என்ன ஒண்ணு, நான் இப்படி கஷ்டப்பட்டும், ஒருத்தனைத் தவிர மத்தவனுங்க யாரும் சரியா படிக்கலை! பிள்ளைகள் யாரும் நல்ல நிலைக்கு வரவில்லை என்பதை நினைத்து வருந்தும் கிருஷ்ணவேணிக்கு, இவ்வருத்தத்திற்கு ஈடாக இன்னொரு வருத்தமும் உண்டு! பிணம் எரியூட்டும் இந்த வேலைக்கு இவர் வந்த பின், இவர் நடந்து செல்லும் பாதையை தண்ணீர் ஊற்றி கழுவி விடுவது; இவர் தொட்ட பாத்திரங்களை நசுக்கி அழிப்பது; இவர் எதிரில் வருகிறார் என்றால், இவர் மேல் உரசிவிடாதபடி ஒதுங்கிச் செல்வது என, அக்கம்பக்கத்தினர் நடந்து கொள்ளும் விதம், இவரை பெரிய அளவில் மனக்காயத்திற்கு உள்ளாக்கியிருக்கிறது. அதனால் தான், தன் வீட்டுப் பக்கமே போகாமல், மயானமே கதி என்று கிடக்கிறார்.
ராத்திரி நேரத்துல எங்கே தங்கிக்குவீங்க?
இந்தா, இப்படி தரையில படுத்துக்குவேன். மழை நேரம்னா, இப்படி உள்ளே வந்து படுத்துக்குவேன்.
மழைநேரத்தில் கிருஷ்ணவேணி உறங்குவதாக கைகாட்டிய இடம்... பிணம் எரியூட்டப்படும் களம். அங்கே, அடுத்தடுத்து நான்கு இடங்களில் உடல்கள் எரியூட்டப்பட்ட அடையாளம், சாம்பல் மேடுகளாய்; ஒவ்வொன்றிற்குமான இடைவெளி, இரண்டு அடி! 'இங்கே தூங்குறதுல எனக்கு எந்த பயமும் கிடையாது' கிருஷ்ணவேணி சொன்னதும், அந்த உச்சி வெயிலிலும், நம் நடுமுதுகில் குளிர் ஏறத் துவங்கியது.
பேய், பிசாசை நம்புறீங்களா; பார்த்திருக்கீங்களா?
ஏன் உங்களுக்கு பயமா இருக்கா (சிரிக்கிறார்); அதெல்லாம் ஒண்ணும் கிடையாதுங்க! இந்தா, இந்த மரத்துல தான் ஒருத்தன் தண்ணியை போட்டுட்டு வந்து தூக்குல தொங்குனான். அவனை புதைச்சதுக்கு அப்புறம், அவன் பேயா அலையுறதா சொன்னாங்க. நான் நம்பலை. இப்பவரைக்கும் நான் இங்கே தான் இருக்குறேன். ஆனா, ஒருநாள் கூட அவனை நான் பார்த்ததில்லை. சுத்தி இம்புட்டு பேர் அமைதியா இருக்குறப்போ, அவன் மட்டும் எப்படி பயம் காட்டுவான் சொல்லுங்க! யாரை சொல்றீங்க; நம்மளை சுத்தி யாருமே இல்லையே?
(சிரித்தபடி) அய்யோ... உங்க காலுக்கு கீழே, எத்தனை பேரை புதைச்சிருக்கேன் தெரியுமா; இந்த பக்கம் முழுக்க அனாதை பிணங்கள் தான்! கிருஷ்ணவேணி சொன்னதும், பெரிய ஐஸ்கட்டி ஒன்று, முதுகு தண்டுவடத்தில் வழுக்கும் உணர்வு; எச்சில் கூட்டி, பயம் முழுங்க வேண்டிய கட்டாயம்! 
யாரைப் பார்த்தாவது பரிதாபப்பட்டிருக்கீங்களா?
வயித்துல புள்ளையோடவும், 6 வயசு பையனோடவும் ஒருத்தி தற்கொலை பண்ணிக்கிட்டா; அவளை நான் தான் எரிச்சேன். அன்னைக்கு தான் நான் அழுதேன். 'நாம போனதுக்கப்புறம் புள்ளை நிலைமை என்னன்னு யோசிச்சிருக்கா பாருங்க; அவ தான் பொம்பளை. எப்பவுமே பொம்பளைங்க பாவம் தான்!
கடவுள் நம்பிக்கை இருக்கா?
ம்ம்ம்... அங்காளம்மா இருக்கிறதனால தானே, இந்த புண்ணியமான வேலை எனக்கு கிடைச்சிருக்கு! மாசி மாசத்துல, 'மயான கொள்ளை'க்கு அவ இங்கே வருவா; அப்போ அவளை கும்பிட்டுக்குவேன்; 'இந்த மயானத்துலேயே என் உயிர் போயிடணும்'னு வேண்டிக்குவேன். என்னைப் பொறுத்தவரைக்கும், சாமி இருக்குன்னு நினைச்சா இருக்கு; இல்லைன்னு நினைச்சா இல்லை! பேயும் அப்படித்தான்!கிருஷ்ணவேணியின் கடைசி வார்த்தைகளை உள்வாங்கிக் கொண்டே, மயானத்து மரங்களை பார்க்கையில்... எந்த மரமும் பயம் காட்டுவதாக தோன்றவில்லை!</description>
</news>
