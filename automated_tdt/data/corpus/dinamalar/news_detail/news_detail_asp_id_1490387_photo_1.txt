<news>
<headline>தஞ்சாவூர் செட்டிநாடு தோசை</headline>
<description>
ஏங்க... போற வழியில, நம்ம சுப்பையா டிபன்ஸ்ல, மாப்பிள்ளைக்கு, 'செட்டிநாடு தோசை' வாங்கிக் கொடுத்தனுப்புங்க; 'ஊருக்குப் போன பிள்ளையை, பட்டினியா அனுப்பியிருக்கா பாரு'ன்னு, மதினி கோபப்படக் கூடாதுல்ல' அன்பொழுக சொன்ன அத்தையிடம், கோபம் கொண்டவனாய், முகத்தை திருப்பிக் கொண்டு, மாமாவோடு ரயில் நிலையத்திற்கு கிளம்பினேன்.போகும் வழியில், 'என்ன மாப்ளே... அத்தை சொன்னதுல வருத்தமா?' எனக் கேட்டார் மாமா. 'பின்னே என்னவாம்; நான் தஞ்சாவூர் வர்றதே, அத்தை கைப்பக்குவத்துல சாப்பிட்டுட்டு போகலாம்னு தான்! ஆசையா வந்தவனுக்கு, கடையில வாங்கிக் கொடுத்தனுப்புங்கன்னு சொன்னா, கோபம் வராம, குதூகலமாவா இருக்கும்!' என, நான் பொரிந்தேன்.'அட அசட்டு மருமகனே... நீ உன் அத்தையை புரிஞ்சுக்கிட்டது அவ்வளவு தான்! இந்த உலகத்துல இருக்கிற சிறப்பான விஷயங்கள் எல்லாமே, தன் மருமகனுக்கு கிடைக்கணும்னு நினைக்கிறவ உன் அத்தை' என் தலையை தட்டியபடி மாமா சொல்ல, 'அதுக்கும், நான் இந்தக் கடையில சாப்பிடுறதுக்கும் என்ன சம்பந்தம்?' நான் சிடுசிடுத்தேன்.'அதாவது மாப்ளே... மக்களுக்கு தரமான பால் விற்பனை பண்ண முடியாத ஆதங்கத்துல, அந்த தொழிலை விட்டுட்டு, இந்த டிபன் கடையை ஆரம்பிச்சாரு சுப்பையா. பொதுவா, இட்லி, தோசைக்கு தொட்டுக்க தேங்காய் சட்னி, சாம்பார் கொடுப்பாங்க. ஆனா இவரு, கத்திரிக்காய் சட்னி, கொத்தமல்லி சட்னி, கார சட்னி, தக்காளி சட்னி, எண்ணெய் பொடின்னு கொடுத்து, வாடிக்கையாளர்களை ருசிக்கு அடிமைப்படுத்தினாரு. இப்போ அவர் இல்லைன்னாலும், அவர் கொடுத்த தரமும், ருசியும் அப்படியே இருக்கு! அவர் பையன் தான் இப்போ கடையை நடத்திட்டு இருக்கிறாரு. அவர் அறிமுகப்படுத்துனது தான், செட்டிநாடு தோசை. வா...வந்து சாப்பிட்டுப் பாரு மாப்ளே; 'செட்டிநாடு தோசை' தேவாமிர்தமா இருக்கும்!மொறுமொறு செட்டிநாடு தோசை: தோசை கல்லில் மாவை ஊற்றி, அதன்மேல், வட்ட வட்டமாக வெட்டி வைத்திருக்கும் சின்ன வெங்காயத்தையும், 'செட்டிநாடு' இட்லி பொடியையும் தூவி, நல்லெண்ணெய் ஊற்றி முறுகலாக சுட்டெடுத்தால், அதுதான், செட்டிநாடு தோசை.ருசியின் ரகசியம்: 'கமகமக்கிற செட்டிநாடு இட்லி பொடியும், நல்லெண்ணெயும், சின்ன வெங்காயமும், தோசையோட ருசிக்கு காரணம்; ஆனாலும், இந்த ருசியை பன்மடங்காக்குறது, தோசைக்கு தொட்டுக்க தர்ற ஐந்து வகையான சட்னிகளும், சாம்பாரும் தான்' என்கிறார், சுப்பையாவின் மகன் நடராஜன்.என்ன விலை: சுண்டி இழுக்கும் சுவையில், மொறுமொறுவென இருக்கும் செட்டிநாடு தோசை 40 ரூபாய்.சோத்து மூட்டை: ரயில்வே ஸ்டேஷனுக்குப் பக்கத்துல இருக்கு சுப்பையா டிபன்ஸ். மாமா ஆர்டர் பண்ணின பத்தே நிமிஷத்துல, சுடச்சுட வந்துச்சு செட்டிநாடு தோசை. நல்லெண்ணெய் மணம் கமகமக்க இருந்த தோசையை கொஞ்சமா பிய்ச்சு, எல்லா சட்னியிலேயும் கொஞ்சமா தொட்டு, சாம்பாருலேயும் முக்கி எடுத்து ருசிக்கிறப்போ, மனசு என்னமா சந்தோஷப்படுது தெரியுமா? அதுலேயும், இந்த கத்திரிக்காய் சட்னி இருக்குதே; காரம் கம்மியா, புளிப்பு தூக்கலா... ஆஹா... தோசையை சுவைக்கிறதும் தெரியலை; தோசை உள்ளே இறங்குறதும் தெரியலை! 'பசி ருசியறியாது; ருசி எதுவுமே அறியாது'ன்னு நான் வேற அடிக்கடி சொல்வேனா; அதான், அடுத்தடுத்து சில பல தோசைகளை உள்ளே தள்ளிட்டு, அப்படியே, அத்தைக்கும் ஒரு நன்றியை சொல்லிட்டு, திருப்தியா ரயிலேறிட்டேன். மாமா... போயிட்டு வர்றேற... யாவ்வவ்!இடம்: சுப்பையா டிபன்ஸ், ரயிலடி, மெடிக்கல் காலேஜ் ரோடு, தஞ்சாவூர்.போன்: 78679 49327நேரம்: மாலை 6:00 - இரவு 12:00 மணி</description>
</news>
