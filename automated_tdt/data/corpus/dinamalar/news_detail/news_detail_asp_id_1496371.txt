<news>
<headline>துரோகிகள் வாழ்ந்தது இல்லை: அழகாபுரம் மோகன்ராஜ் சாடல்</headline>
<description>
சேலம்: ''துரோகிகள் வாழ்ந்ததாக சரித்திரமே கிடையாது,'' என, தே.மு.தி.க., நிர்வாகிகள் கூட்டத்தில், சேலம் வடக்கு தொகுதி எம்.எல்.ஏ., மோகன்ராஜ் பேசினார்.சேலம், தே.மு.தி.க., நிர்வாகிகள் கூட்டம், சேலத்தில் உள்ள கட்சி அலுவலகத்தில் நடந்தது. இதில், சேலம் மேற்கு மாவட்ட செயலாளராக ஆனந்தராஜ் பொறுப்பேற்றுக்கொண்டார். கிழக்கு மாவட்ட செயலாளரும், வடக்கு தொகுதி எம்.எல்.ஏ.,வுமான அழகாபுரம் மோகன்ராஜ் கூறியதாவது: தே.மு.தி.க.,வை பொறுத்தவரை விஜயகாந்த் மீது ஈர்க்கப்பட்ட தொண்டர்களால், நடத்தப்படும் கட்சி. இதில் உள்ள நிர்வாகிகள் விலகினால், கட்சி சீர்குலைந்துவிடும் என்பதெல்லாம் கட்டுக்கதை. விஜயகாந்த் எந்த முடிவை எடுத்தாலும், தொண்டர்கள் விசுவாசத்துடன்தான் பின்பற்றுவர். ஏனெனில், அவர் முடிவு எடுக்கும் முன், தொண்டர்களை கேட்டுத்தான் எடுக்கிறார். கட்சி துவங்கி நடத்தி வரும் தலைவருக்கு தெரியாதா, என்ன முடிவு எடுக்க வேண்டும் என்று. சுயநலத்துக்காக பிரிந்து போனவர்களால் கட்சிக்கு எந்த நஷ்டமும் இல்லை. நிர்வாகிகள் யாரும் அவரை பின்பற்றி செல்லவில்லை. அனைவரும் கட்டுக்கோப்புடன் உள்ளோம். துரோகிகள் வாழ்ந்ததாக சரித்திரமே கிடையாது. வீர வன்னியர் பேரவையிலிருந்து, 65 பேருடன், பார்த்திபன் தே.மு.தி.க., வந்தார். இன்று அதிகபட்சம், 40 பேர் கூட, அவர் பின்னால் செல்லமாட்டார்கள். இவ்வாறு அவர்கள் கூறினர்.</description>
</news>
