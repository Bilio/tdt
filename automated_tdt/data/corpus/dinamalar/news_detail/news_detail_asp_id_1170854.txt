<news>
<headline>அரசியலில் வாரிசு வரலாம்; திறமையானவர்கள் வரக்கூடாதா</headline>
<description>
சமீபத்தில் முன்னாள் ஐ.பி.எஸ்., அதிகாரி கிரண் பேடி, பா.ஜ., வில் சேர்ந்தார். இதற்கு கருத்து தெரிவித்த காங்., கட்சியின் செய்தி தொடர்பாளர் அபிஷேக் சிங்வி " சிலர் (கிரண் பேடி) போலீஸ் கமிஷனராக ஆக வேண்டும் என கனவு கண்டனர், ஆனால் டில்லி கமிஷனர் ஆக முடியவில்லை. தற்போது அரசியலில் நுழைந்து டில்லி முதல்வராக வேண்டும் என ஆசைப்படுகிறார்கள். மேலும் கிரண் பேடி போன்றவர்கள் எதற்கு அரசியலுக்கு வரவேண்டும்; இது ஒரு கபட நாடகம். அவருக்கு "தகுதிக்கு மீறிய லட்சியம்' தேவை தானா என விமர்சித்தார். இவரது இந்த தனிநபர் விமர்சனம் சர்ச்சையை ஏற்படுத்தியது. இதை மையமாக வைத்து "அரசியலில் வாரிசு வரலாம்; திறமையானவர்கள் வரக்கூடாதா' என்ற தலைப்பில் ஒரு ஆங்கில தொலைக்காட்சியில் விவாதம் நடந்தது. இதில் சம்பித் பட்ரா (பா.ஜ.,), அஜய் குமார் (காங்.,), ஆதிஷி மர்லேனா (ஆம் ஆத்மி), அஜோய் போஸ் (பத்திரிகையாளர்) ஆகியோர் விவாதத்தில் பங்கேற்றனர். அர்னாப் கோஸ்வாமி (தொகுப்பாளர்) : இந்தியாவின் முதல் பெண் ஐ.பி.எஸ்., அதிகாரி என்ற பெருமைக்குரியவர் கிரண் பேடி. எவ்வித அரசியல் பின்புலமின்றி வாரிசு என்ற ஒரே தகுதியின் பேரில், எத்தனை பேர் அரசியலில் ஈடுபட்டுள்ளனர். அதே பிற துறைகளில் இருந்து எத்தனையோ பேர் அரசியலில் சேர்ந்துள்ளனர். கிரண் பேடி அரசியலில் சேர்ந்தது மட்டும் தவறா. அதே போல ராகுல் எந்த தனிப்பட்ட சாதனையில் காங்., துணைத் தலைவராக இருக்கிறார்? வாரிசு என்ற ஒரே காரணத்தினால் தான் அரசியலில் இருக்கிறார். ராகுல் கேம்பிரிட்ஜ் பல்கலைக்கழகத்தில் படித்ததால் பிரதமராகும் தகுதி வந்து விட்டதா? பட்டப்படிப்பு படிக்காத ஒருவர், அமெரிக்கா அதிபர் ஆகியுள்ளார். அப்படியிருக்கும் போது, நாட்டுக்கு சேவை செய்த ஒரு ஐ.பி.எஸ்., அதிகாரி அரசியலுக்கு வருவதில் என்ன தவறு உள்ளது. இதில் என்ன தகுதிக்கு மீறிய லட்சியம் இருக்கிறது. அஜய் குமார் (செய்தி தொடர்பாளர், காங்., ) : அபிஷேக் சிங்வி பேசியது தவறாக எடுக்கப்பட்டுள்ளது. அனைத்து அரசியல்வாதிகளிலுமே முதலில் பேசியதை பின்னர் திரும்ப பெற்றிருக்கின்றனர். அனைவருக்கும் முதல்வராகும் தகுதி உள்ளது. ஆனால் கிரண்பேடி ஏன் 180 டிகிரி அளவுக்கு பல்டி அடிக்கிறார்?  நாங்கள் தான் முதல் பெண் ஜனாதிபதியை கொண்டு வந்தோம். அதே போல முதன்முதலாக லோக்சபா சபாநாயகராக பெண்மணியை கொண்டு வந்தோம். ஏன் பா.ஜ., வில் வாரிசு அரசியல் இல்லையா? சம்பித் பட்ரா (செய்தி தொடர்பாளர், பா.ஜ., ) : காங்., கட்சியினருக்கு எப்போதுமே தாங்கள் மட்டுமே ஆட்சி அதிகாரத்தில் இருக்க வேண்டும் என்று ஆசை. இத்தாலியில் இருந்த வந்த ஒரு பெண்மணி காங்., கட்சியின் தலைவராக இருக்கலாம். ஆனால் ஒரு ஐ.பி.எஸ்., அதிகாரி முதல்வராக வரக்கூடாதா? ஏன் நீங்கள் (அஜய் குமார்) கூட போலீசில் இருந்து ஏன் அரசியலுக்கு வந்தீர்கள். காங்., கட்சியினர் எப்போதும் இப்படித்தான் தனிப்பட்ட வகையிலேயே விமர்சிப்பார்கள். லோக்சபா தேர்தலின் போது  தற்போது பிரதமராக இருக்கும் நரேந்திர மோடியையும் "டீக்கடைக்காரர்' என விமர்சித்தார்கள். என்ன நடந்தது. அதே போல டில்லியிலும் நாங்கள் ஆட்சியை பிடிப்போம். ஆதிஷி மர்லேனா (ஆம் ஆத்மி) : அரசியலில் தனிப்பட்டவகையில் விமர்சித்து பேசுவது தற்போது அதிகரித்து வருகிறது. இது ஜனநாயகத்துக்கு நல்லதல்ல. அபிஷேக் சிங்வியின் விமர்சனம் தவறானது.  இந்தியாவின் முதல் பெண் ஐ.பி.எஸ்., அதிகாரி என்ற பெருமை பெற்றவர். ஆனால் அதே நேரத்தில் இதே கிரண் பேடி, ஆம் ஆத்மி கட்சி தலைவர் அரவிந்த் கெஜ்ரிவால் தனிக்கட்சி தொடங்கிய போது, கெஜ்ரிவால் அரசியலில் நுழைவது தவறு என விமர்சித்தார். அஜய் போஸ் (பத்திரிகையாளர்) : காங்., கட்சியில் அபிசேக் சிங்வி, மணி சங்கர் ஐயர் போன்றோர் தனிப்பட்ட விமர்சனங்களைத்தான் பேசுவார்கள். தனிப்பட்ட விமர்சனத்தில் ஈடுபடுவதில் பா.ஜ., வுக்கும் - காங்., கட்சிக்கும் எவ்வித வித்தியாசமும் இல்லை. இவ்வாறு விவாதம் நடந்தது.</description>
</news>
