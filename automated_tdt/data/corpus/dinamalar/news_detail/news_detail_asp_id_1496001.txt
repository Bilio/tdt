<news>
<headline>சொத்து குவிப்பு வழக்கு விசாரணை மனைவியுடன் துரைமுருகன் ஆஜர்!</headline>
<description>
வேலுார்: சொத்து குவிப்பு வழக்கு விசாரணைக்காக, வேலுார் நீதிமன்றத்தில் துரைமுருகன், தன் மனைவி சாந்தகுமாரியுடன் ஆஜரானார்.தி.மு.க., முதன்மைச் செயலரும், முன்னாள் அமைச்சருமான துரைமுருகனுக்கு, சென்னை மற்றும் காட்பாடி பகுதியிலுள்ள வீடுகள், கல்லுாரி அலுவலகங்கள் உள்ளிட்ட, ஒன்பது இடங்களில், கடந்த 2011ம் ஆண்டு, லஞ்ச ஒழிப்புத் துறை போலீசார் அதிரடி சோதனை நடத்தினர்.பின், துரைமுருகன், அவரது மனைவி சாந்தகுமாரி ஆகியோர் மீது, வருமானத்திற்கு அதிகமாக சொத்து குவித்ததாக, வேலுார் தலைமை குற்றவியல் நீதிமன்றத்தில் வழக்கு தொடர்ந்தனர். அங்கு, தொடர்ந்து விசாரணை நடத்தப்பட்டு வருகிறது.பெரும்பாலான சமயங்களில், வழக்கு விசாரணைக்கு ஆஜராகாமல், துரைமுருகன் தவிர்த்து வருகிறார். அதேசமயம், மூன்று வாய்தாவுக்கு ஒருமுறை என்ற வகையில், ஆஜராகி வருகிறார் என்பது குறிப்பிடத்தக்கது.அந்த வகையில், நேற்று இந்த வழக்கு விசாரணைக்கு வந்தது. அப்போது, துரைமுருகன், தன் மனைவி சாந்தகுமாரியுடன் ஆஜரானார். வழக்கை விசாரித்த நீதிபதி தட்சிணாமூர்த்தி, வரும் 11ம் தேதிக்கு, விசாரணையை தள்ளி வைத்து உத்தரவிட்டார்.</description>
</news>
