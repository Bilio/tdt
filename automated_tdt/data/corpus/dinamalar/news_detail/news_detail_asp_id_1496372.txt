<news>
<headline>தமிழக விவசாயிகள் சங்கம் அ.தி.மு.க.,வுக்கு ஆதரவு</headline>
<description>
சேலம்: 'நாராயணசாமி நாயுடுவுக்கு மணிமண்டபம் அமைக்கவும், உயிரிழந்த விவசாயிகளுக்கு, தலா, ஐந்து லட்சம் ரூபாய் வழங்கிய முதல்வர் ஜெயலலிதாவுக்கு, வரும் தேர்தலில் எங்களுடைய ஆதரவு' என, தமிழக விவசாயிகள் சங்கம் அறிவித்துள்ளது.சேலத்தில், தமிழக விவசாயிகள் சங்கத்தின் மாநில செயற்குழு மற்றும் ஆலோசனைக் கூட்டம் நேற்று நடந்தது. மாநில தலைவர் சின்னுசாமி தலைமை வகித்தார். கூட்டத்தில், தேசிய மயமாக்கப்பட்ட வங்கி கடன், தனியார் வங்கி கடன், மாவட்ட மத்திய கூட்டுறவு வங்கிகளில் விவசாயிகள் வாங்கிய நீண்ட கால, மத்திய கால, குறுகிய கால கடன் அனைத்தையும் மத்திய, மாநில அரசுகள் முழுமையாக ரத்து செய்ய வேண்டும். புதிய மின் இணைப்பு கேட்டு விண்ணப்பித்த விவசாயிகளுக்கு உடனடியாக வழங்க நடவடிக்கை எடுக்க வேண்டும். ஏழு மாவட்ட விவசாய நிலங்களில், எரிவாயு குழாய் பதிக்கும் திட்டத்தை கைவிட்டு, நெடுஞ்சாலை அல்லது வனப்பகுதியில் செல்லும்படி அமைக்க வேண்டும். வெள்ளம், தொடர் வறட்சி போன்ற காலங்களில் விவசாயிகள் பெரிதும் பாதிக்கப்படுகின்றனர். நிரந்த இயற்கை பேரிடர் நிதியம் துவங்கி பாதிக்கப்பட்ட விவசாயிகளுக்கு உடனடி நிவாரணம் அளிக்க வேண்டும். விவசாயத்துக்கென தனி நிதிநிலை அறிக்கை கொண்டு வரவேண்டும். தமிழக விவசாயிகள் சங்கத்தின் கோரிக்கையை ஏற்று, நாராயணசாமிநாயுடுவுக்கு, கோவை வையம்பாளையத்தில் மணிமண்டபம், துப்பாக்கி சூட்டில் பலியான, 40 விவசாயிகளுக்கு தலா, ஐந்து லட்சம் ரூபாய் நிதி வழங்கிய, தமிழக முதல்வர் ஜெயலலிதாவுக்கு, வரும் தேர்தலில் ஆதரவு தெரிவிக்கிறோம் என்பன உள்ளிட்ட தீர்மானங்கள் நிறைவேற்றப்பட்டன. பொதுச்செயலாளர் சுந்தரம், பொருளாளர் வேலுமணி ஆகியோர் முன்னிலை வகித்தனர்.</description>
</news>
