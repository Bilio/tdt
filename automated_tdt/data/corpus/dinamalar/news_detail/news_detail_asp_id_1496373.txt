<news>
<headline>தலைமையின் திடீர் நடவடிக்கை: அ.தி.மு.க., வேட்பாளர்கள் பீதி</headline>
<description>
சேலம்: முதல்வர் ஜெயலலிதாவின் திடீர் அறிவிப்பால், நமக்கு வாய்ப்பு இருக்கிறதா, இல்லையா என்ற பீதியில், அ.தி.மு.க., வேட்பாளர்கள் உள்ளனர்.தமிழக முதல்வர் ஜெயலலிதா, அ.தி.மு.க., சார்பில் போட்டியிடும், 227 தொகுதி வேட்பாளர் பட்டியலை வெளியிட்டார். பெரும்பாலான வேட்பாளர்கள் புதுமுகம் என்பதால், கட்சிக்குள்ளேயே அதிருப்தி நிலவுகிறது. மாற்றம் செய்யக்கோரி, பல வேட்பாளர்களுக்கு எதிராக கட்சி தலைமைக்கு புகார் மனுக்கள் பறக்கின்றன. அதனடிப்படையில், விருதுநகர் மாவட்டம், அருப்புக்கோட்டை வேட்பாளர் முத்துராஜா மாற்றப்பட்டு, வைகைசெல்வன் வேட்பாளராக அறிவிக்கப்பட்டார். நேற்று, மேட்டூர் வேட்பாளர் சந்திரசேகரனை மாற்றி, முன்னாள் எம்.பி., செம்மலைக்கு அங்கு வாய்ப்பு கொடுக்கப்பட்டுள்ளது. இதேபோல், தி.நகர், திருபுவனை, நாகர்கோவில், மன்னார்குடி, பூம்புகார், காட்டுமன்னார்கோவில் உள்ளிட்ட தொகுதி வேட்பாளர்களும் மாற்றப்பட்டுள்ளனர். முதல்வரிடம் வாழ்த்து பெற சென்ற வேட்பாளர்கள், மாற்றப்பட்ட தகவல் அறிந்து நொந்துபோயினர். மேலும் பல வேட்பாளர்கள், நமக்கு எப்போது மாற்றம் வருமோ, தேவையில்லாத சிக்கல் வந்துவிடுமோ என்ற கலக்கத்தில் உள்ளனர். இன்னும் ஓரிரு நாளில், மேலும், 20 வேட்பாளர்கள் வரை மாற்றம் செய்யப்படலாம் என்ற தகவல் வெளியாகி உள்ளதால், பல வேட்பாளர்கள் பீதியில் உள்ளனர்.</description>
</news>
