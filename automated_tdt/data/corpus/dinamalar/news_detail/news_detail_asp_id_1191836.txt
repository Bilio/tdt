<news>
<headline>மத மாற்றத்திற்கு வழிகோரிய தெரசா சேவை ; ஆர். எஸ்.எஸ்., தலைவர் பேச்சுக்கு எதிர்ப்பு</headline>
<description>
ஜெய்ப்பூர்: ''அன்னை தெரசாவின் சேவைகள் பிரதிபலன் பார்த்தே இருந்தன. இதன் மூலம் இந்து ஏழைகள், கிறிஸ்துவ மதத்திற்கு மாற்றப்பட்டனர். ஆனால் ஆர். எஸ்.எஸ்., அப்படி அல்ல, ஏழை மக்கள் நலனுக்காக சேவை செய்கிறது'' என்று ஆர். எஸ்.எஸ்., தலைவர் மோகன்பகவத் கூறியிருந்தார். இந்த பேச்சுக்கு எதிர்கட்சியினர் கடும் எதிர்ப்பு தெரிவித்துள்ளனர். 
ராஜஸ்தான் மாநிலம் பாரத்பூரில் ஆதரவற்ற பெண்கள், குழந்தைகள் ( மஹிளா சதன், சிசுபால் கிரஹா ) பாதுகாப்பு மையம் திறப்பு விழாவில் ஆர். எஸ்.எஸ்., தலைவர் மோகன் பகவத் பங்கேற்றார். பா.ஜ., நிர்வாகிகள், ஆர். எஸ்.எஸ்., தொண்டர்கள் பலர் இந்த நிகழ்ச்சியில் கலந்து கொண்டனர் . விழாவில் சிறப்பு அழைப்பாளராக பங்கேற்ற மோகன்பகவத் பேசுகையில் ; அன்னை தெரசாவின் சேவை எதிர்பார்ப்புடன் மட்டுமே இருந்தது. நல்ல சேவைகள் செய்தார் என்பது ஒரு பக்கம் இருந்தாலும் சேவை என்ற பெயரில் தெரசா மத மாற்றத்திற்கு வழிவகுத்தார். இது இல்லாமல் இருந்திருந்தால் அவரது சேவை நல்லதாக அமைந்திருக்கும். பல்வேறு ஏழை இந்துக்களை தெரசா கிறிஸ்தவ மதத்திற்கு மாற்றினார். இது போன்று எதிர்காலத்தில் நடக்க கூடாது. மத மாற்றத்தை மனதில் வைத்து நடக்கும் சேவை அர்த்தமற்றதாகி விடும். நமது தேசத்தில் சேவை என்பது சுயநலமற்றதாக, ஆதாயம் தேடாததாக இருக்க வேண்டும். ஆர்.எஸ்.எஸ்., அமைப்பு எந்த எதிர்பார்ப்பும் இல்லாமல் சேவை செய்கிறது. ஏழைகள் மேன்மை அடைய வேண்டும் என ஆர்.எஸ்.எஸ்., நினைக்கிறது. இவ்வாறு அவர் குறிப்பிட்டார். 
இந்த பேச்சுக்கு காங்., சமாஜ்வாடி, திரிணாமுல், ஆம் ஆத்மி கட்சியினர் கடும் கண்டனம் தெரிவித்துள்ளனர்,  
இவரது பேச்சு குறித்து காங்., மூத்த நிர்வாகிகளில் ஒருவரான ராஜீவ்சுக்லா கூறுகையில், இவரது பேச்சுக்கு பா.ஜ., பகிரங்க மன்னிப்பு கேட்க வேண்டும். அன்னை தெரசாவை இது போன்று விமர்சனம் செய்யக் கூடாது என்றார். 
ஆம் ஆத்மி கட்சியின் ஒருங்கிணைப்பாளர் அரவிந்த் கெஜ்ரிவால் டுவிட்டரில், நோபல் பரிசு பெற்ற அன்னை தெரசாவை யாரும் விமர்சிக்க வேண்டாம். அவரை விட்டுவிடுங்கள், அவருடன் நான் கோல்கட்டாவில் பணியாற்றி இருக்கிறேன் , அவர் உன்னதமானவர் என்று கூறியுள்ளார். 
திரிணாமுல் காங்., தலைவர்களில் ஒருவரான ஓ பிரெய்ன், இந்த பேச்சுக்கு பிரதமர் மோடி என்ன பதில் சொல்ல போகிறார் என்று கேள்வி கேட்டுள்ளார். ஆர்.எஸ்.எஸ்., விளக்கம்: இவரது பேச்சில் எந்த தவறும் இல்லை, இவரது பேச்சை சில பத்திரிகைகள் திரித்து வெளியிட்டுள்ளன. என்று ஆர்.எஸ்.எஸ்., இயக்கம் விளக்கம் அளித்துள்ளது.</description>
</news>
