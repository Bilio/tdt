<news>
<headline>பாலம் இடிந்த வழக்கு மேலும் ஒரு அதிகாரி கைது</headline>
<description>
கோல்கட்டா: கோல்கட்டாவில், மேம்பாலம் இடிந்து விழுந்தது தொடர்பாக, கட்டுமான நிறுவனத்தை சேர்ந்த மேலும் ஒரு அதிகாரி கைது செய்யப்பட்டார். மேற்கு வங்க மாநிலத்தில், மம்தா பானர்ஜி தலைமையிலான, திரிணமுல் காங்கிரஸ் ஆட்சி நடக்கிறது. கோல்கட்டாவில், மக்கள் நடமாட்டம் அதிகம் உள்ள பகுதியில், கட்டப்பட்டு வந்த மேம்பாலம், சமீபத்தில் இடிந்து விழுந்தது. இதில், 26 பேர் இறந்தனர்; 89க்கும் அதிகமானோர் காயம் அடைந்தனர். இந்த பாலத்தை ஐதராபாத்தை சேர்ந்த, ஐ.வி.ஆர்.சி.எல்., என்கிற  தனியார் நிறுவனம், கட்டி வந்தது. இதுகுறித்து விசாரணை நடத்தி வரும் போலீசார், ஐ.வி.ஆர்.சி.எல்., நிறுவனத்தை சேர்ந்த இயக்குனர் கோபால் கிருஷ்ணமூர்த்தி உட்பட உயர் அதிகாரிகள் எட்டு பேரை கைது செய்தனர்.கட்டுமான பணிகளை மேற்பார்வையிட்டு வந்த, நிறுவனத்தின் துணைத்தலைவர் ரனாஜித் பட்டாச்சார்ஜி, நேற்று கைது செய்யப்பட்டார். இதையடுத்து, இந்த வழக்கில், கைது செய்யப்பட்டவர்களின் எண்ணிக்கை, ஒன்பது ஆக அதிகரித்துள்ளது.</description>
</news>
