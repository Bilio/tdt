<news>
<headline>'தி.மு.க., ஆட்சியில் தவறு': ஸ்டாலின் பகிரங்க ஒப்புதல்</headline>
<description>
சேலம் : ''கடந்த தி.மு.க., ஆட்சியில் நடந்த தவறுகள், இனி இருக்காது; அதற்கு துணையாக, நான் கூட இருந்திருக்கலாம். இனிமேல், அதுபோன்று நடக்காது,'' என, தி.மு.க., பொருளாளர் ஸ்டாலின் பகிரங்கமாக கூறினார்.'நமக்கு நாமே' விடியல் மீட்பு பயணத்தை மேற்கொண்டுள்ள ஸ்டாலின், நேற்று, மூன்றாம் கட்ட பயணத்தை சேலத்தில் துவக்கினார். சங்ககிரியில், லாரி உரிமையாளர்களை சந்தித்து கலந்துரையாடினார்.அப்போது, சங்ககிரி லாரி உரிமையாளர் சங்க தலைவர் குமாரசாமி பேசியதாவது: சங்ககிரியில், 15 ஆயிரம் லாரிகள் உள்ளன; அனைத்து லாரிகளையும் நிறுத்தும் வகையில், சங்ககிரியில் ஆட்டோ நகர் அமைக்க வேண்டும். ஓட்டுனர் தட்டுப்பாடு அதிகம் உள்ளது. எட்டாவது வரை படித்திருந்தால் தான், 'டிரைவிங் லைசென்ஸ்' என்ற விதியை தளர்த்தி, எழுத படிக்க தெரிந்தால், லைசென்ஸ் வழங்கும் முறையை கொண்டு வர வேண்டும்.இவ்வாறு அவர் பேசினார்.ஸ்டாலின் பேசியதாவது: சமீபத்தில், நாமக்கல், கரூர் மாவட்டங்களுக்கு சென்றேன். அங்கேயும், லாரி தொழிலில் உள்ள பிரச்னை பற்றி கூறினர். உங்கள் கருத்துக்களையும் ஏற்று, தேர்தல் அறிக்கையில் அந்த கோரிக்கைகள் இடம்பெறச் செய்வேன். தி.மு.க., ஆட்சிக்கு வந்ததும் அவற்றை நிறைவேற்றுவோம்.இந்த கூட்டத்தில், 'ஊழலற்ற ஆட்சி, நேர்மையான ஆட்சி' வேண்டும் என்றனர். அதன்படி, 'கரப்ஷன், கலெக் ஷன், கமிஷன்' இல்லாத ஆட்சி இருக்கும். தி.மு.க., ஆட்சியின் போது, சிலர் தவறுகளில் ஈடுபட்டனர்; அதற்கு, நானும் துணை போயிருக்கலாம். அந்த தவறுகள் இனி இருக்காது. இவ்வாறு ஸ்டாலின் பேசினார்.</description>
</news>
