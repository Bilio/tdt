<news>
<headline>பண்ணைபுரம் சிக்கன்</headline>
<description>
'அந்தி மழை பொழிகிறது; ஒவ்வொரு துளியிலும் உன் முகம் தெரிகிறது' சாலையோர பெட்டிக்கடை ஒன்றில் ஒலித்துக் கொண்டிருந்தது, இளையராஜாவின் இசை! சென்னையில், கடும் மழை ஏற்படுத்திய போக்குவரத்து நெரிசலால், வாகனங்கள் மெல்ல மெல்ல நீந்தி செல்ல, இருசக்கர வாகனத்தில் இருந்தபடி, மழையையும், இசைஞானியையும் ரசித்துக் கொண்டிருந்தேன் நான்.பல மணி நேர நீச்சலுக்குப் பின், நான் கரையேறிய இடம்... 'கறி விருந்து' உணவகம். சிம்னி விளக்கு, வைக்கோல் சகிதம் இருந்த அந்த வரவேற்பு அறையைக் கடந்து, உணவகத்தின் உள்ளே நுழைந்தேன். இப்போது, வேறொரு இசையால், அங்கிருப்பவர்களை மயக்கிக் கொண்டிருந்தார் இளையராஜா! மற்ற நாட்களை விட, அன்று இளையராஜாவின் ஆதிக்கம் எனக்கு அதிகமாகவே தெரிந்தது. காரணம்... நான் சாப்பிடச் சென்றது, 'பண்ணைபுரம்' சிக்கன். பண்ணைபுரம்... இளையராஜாவின் பூர்வீகம்!என் எதிரே இருந்தவரின் முன், ஆட்டு நெஞ்செலும்பு சாறு, இடிச்ச கறி உருண்டை கோலா, கோழி 777... இதுபோக, ஆட்டுக்கறி சோறு அமர்க்களமாய் பரிமாறப்பட்டிருந்தது! லேசாய் எட்டிப்பார்த்த எச்சிலை உள் இழுத்துக் கொண்டு, தமிழ் எழுத்துக்களால் வரையப்பட்டிருந்த சுவர் ஓவியங்களை ரசிக்கத் துவங்கினேன். எனக்கு முன், ஆட்டுக்கறி பிரியாணியையும், 'பண்ணைபுரம்' சிக்கனையும் வைத்து சென்றார் விளம்பி.ஒரு பருக்கையோ, சின்ன கறித்துண்டோ, எதையும் மிச்சம் வைக்காமல், எல்லாவற்றையும் முடித்து கை அலம்ப எத்தனித்தேன்! இஞ்சி, தேன் கலந்து தயாரிக்கப்பட்டிருந்த இந்திர பானத்தை குடித்து, தன் உணவு வேட்டையை நிறைவு செய்திருந்தார், என் எதிர் இருக்கைக்காரர்.பண்ணைபுரம் சிக்கன்: மிளகு, சீரகம், காய்ந்த மிளகாய், மஞ்சள் துாள், உப்பு சேர்த்து அரைத்த மசாலாவில், கொஞ்சம் எலுமிச்சை சாறு கலந்து, அதில் கோழிக்கறியை நன்கு பிரட்டி, அரை மணி நேரம் ஊற வைக்க வேண்டும். பின், வாணலியில் சிறிது எண்ணெய் விட்டு, அத்துடன், மசாலா ஊறிய கோழிக்கறியை, தண்ணீர் சேர்த்து வேக வைக்க, அதுவே...'பண்ணைபுரம்' சிக்கன்!ருசியின் ரகசியம்: 'தரமான மிளகையும், கோழியோட நெஞ்சுப் பகுதியில இருக்கிற மிருதுவான கறியையும் தான், சமையலுக்கு பயன்படுத்துறோம்!' சமையற்கலைஞர் ராஜா.என்ன விலை?: நெஞ்சு சளியை தீர்க்கும் 'பண்ணைபுரம்' சிக்கன், 165 ரூபாய்/ ஒரு பிளேட்.சோத்து மூட்டை: மிளகு மசாலாவுல புரட்டி எடுத்த சிக்கனை, நாக்கு மேல வைச்சது தான் தாமதம்; மிளகோட காரம், சும்மா, 'சுள்'ளுன்னு தலைக்கு ஏறிடுச்சு. அதனால என்ன... கலங்குன கண்ணை துடைச்சிட்டு, அடுத்தடுத்து சிக்கன் துண்டுகளை, சரமாரியா உள்ளே அனுப்ப ஆரம்பிச்சிட்டேன். ஒரு பிளேட் பிரியாணியை முடிக்கிறதுக்குள்ளே, மூணு பிளேட் சிக்கன் காலியாயிடுச்சாக்கும்! பொதுவா, நெஞ்சுக்குள்ளே இருக்கிற கபத்தை வெளியே கொண்டு வர்ற சக்தி, மிளகுக்கு இருக்கு! அதனால, மழையால பாதிக்கப்பட்டு அவஸ்தைப்படுற எல்லாரும், தாராளமா இந்த சிக்கனை வெளுத்து வாங்கலாம்!இடம்: வளசரவாக்கம், சென்னை.போன்: 97909 22722நேரம்: நண்பகல் 12:00 - 3:00; இரவு 7:00 - 11:00 மணி</description>
</news>
