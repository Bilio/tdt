<news>
<headline>அமைச்சரை பதவி விலக வைத்த   'பார் ஓனர்' தான் அ.தி.மு.க., வேட்பாளர்</headline>
<description>
கேரள மாநிலம், திருவனந்தபுரம் தொகுதி அ.தி.மு.க., வேட்பாளராக அறிவிக்கப்பட்டுள்ள பிஜு ரமேஷ், கேரள அமைச்சரை பதவி இழக்க செய்தவர்.      கேரள சட்டசபை தேர்தலில், ஏழு தொகுதிகளில், அ.தி.மு.க., போட்டியிடுகிறது. அதில், திருவனந்தபுரம் காங்கிரஸ் வேட்பாளரான, அமைச்சர் சிவகுமாரை எதிர்த்து, அ.தி.மு.க., சார்பில், பிஜு ரமேஷ் வேட்பாளராக அறிவிக்கப்பட்டுள்ளார். இவர், கேரள பார் ஓட்டல் சங்க செயல் தலைவராக உள்ளார். இரண்டு பொறியியல் கல்லுாரிகளுக்கு சொந்தக்காரரான இவர், கேரள தொழில் வர்த்தக சங்கத் தலைவராகவும் உள்ளார்.      சில மாதங்களுக்கு முன், கேரள அரசியலில், பெரும் மாற்றத்தை ஏற்படுத்தியவர். 'ஓட்டல்களில், பார் நடத்த அனுமதி தர, உம்மன்சாண்டி தலைமையிலான அரசின் நிதி அமைச்சர் கே.எம்.மாணி, ஒரு கோடி ரூபாய் லஞ்சம் கேட்டார்' என புகார் கூறியவர். இதைத்தொடர்ந்து, கே.எம்.மாணி, பதவி விலக நேரிட்டது. உம்மன்சாண்டி அமைச்சரவை, பெரும் சர்ச்சையில் சிக்கியது. தமிழக அ.தி.மு.க.,வினர் போன்று, முதல்வர் ஜெயலலிதா படத்தை, சட்டை பையில் வைத்திருக்கும் பிஜு ரமேஷ் கூறியதாவது:       பத்தாண்டுகளுக்கு முன் சென்னையில், அ.தி.மு.க.,வில் சேர்ந்தேன். ஆறு ஆண்டுகளுக்கு முன், உறுப்பினர் ஆனேன். எனக்கு கன்னியாகுமரியிலும், சென்னையிலும் சொத்துக்கள் உள்ளன. தி.மு.க., ஆட்சியில், என் நிலத்தை சிலர் ஆக்கிரமித்து விட்டனர். இந்த பிரச்னைகளை தீர்க்க, தி.மு.க., அமைச்சர் லஞ்சம் கேட்டார்.      ஆனால், அ.தி.மு.க., ஆட்சியில், வர்த்தகர்களை, தொழில் அதிபர்களை, யாரும் மிரட்டியதாக புகார் இல்லை. திருவனந்தபுரத்தில் இருந்து விருப்ப மனு தந்த, 100 பேரில், என்னை ஜெயலலிதா தேர்வு செய்துள்ளார். கேரள கட்சிகளில் சேர விருப்பம் இல்லை. தமிழகத்தில் உள்ள வளர்ச்சி, மக்கள் நலத் திட்டங்கள், கேரளாவில் கிடைக்க, மக்கள் எனக்கு ஓட்டளிப்பர்.       இவ்வாறு கூறினார்.      கேரளாவில், கேரள காங்., மாணி பிரிவுக்கு, ஏற்கனவே இரட்டை இலை சின்னம் ஒதுக்கப்பட்டுள்ளதால், அ.தி.மு.க.,வினருக்கு, தொப்பி சின்னம் வழங்கப்பட உள்ளது.- நமது நிருபர் -</description>
</news>
