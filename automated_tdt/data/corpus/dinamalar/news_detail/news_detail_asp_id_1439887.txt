<news>
<headline>கால்வாய் மீது வீடு கட்டிவிட்டு வெள்ளம் வந்ததும் புலம்புவதேனோ?</headline>
<description>
மழைநீர் செல்லும் கால்வாய்களின் மீது வீடுகளைக் கட்டிவிட்டு, அவற்றை ஆக்கிரமிக்க அனுமதித்து விட்டு, பின் வெள்ளம் வந்து விட்டது என புலம்புவது, என்ன நியாயம்; ஐயப்பன்தாங்கல் ஊராட்சியில் இதுதான் நடக்கிறது. ஆண்டுதோறும் மழையால் பாதிக்கப்பட்டும், நிரந்தர தீர்வுக்கான வழியைத் தேடாமல் ஊராட்சி நிர்வாகம், தூங்குகிறது.சென்னைக்கு மிக அருகில், ஐயப்பன்தாங்கல் ஊராட்சி உள்ளது. மொத்தம், 15 வார்டுகள் கொண்ட அந்த ஊராட்சியில், 25 ஆயிரத்துக்கும் மேற்பட்டோர் வசிக்கின்றனர்.
அங்கு, மழைநீர் வடிகால், பாதாள சாக்கடை வசதி இல்லை. ஒவ்வொரு ஆண்டு மழைக்கும், ஐயப்பன்தாங்கல் ஊராட்சி முழுவதும் பாதிக்கப்படும். கடந்த, 2015 நவ., - டிச., மாதங்களில் பெய்த மழையில், ஊராட்சியின் அனைத்துப் பகுதிகளிலும், 4 அடி உயரத்திற்கு மழைநீர் வெள்ளம் தேங்கியது. அதில், கழிவுநீரும் கலந்தது இன்னொரு சோகம். சாதாரண மழைக்கு, ௧௦ முதல் ௧௫ நாட்களில் வடிந்து விடும் மழைநீர், இந்த முறை, வடிவதற்கு ஒரு மாதத்திற்கும் மேல் ஆகிவிட்டது.</description>
</news>
