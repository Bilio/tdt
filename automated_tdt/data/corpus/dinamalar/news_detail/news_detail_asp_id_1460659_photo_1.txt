<news>
<headline>'சைதாப்பேட்டை' வடைகறி</headline>
<description>
'தம்பி... 4 இட்லியும், கொஞ்சம் கெட்டி சட்னியும் கொண்டு வா' விளம்பியிடம் நான் சொன்னது தான் தாமதம். கடையின் மொத்தக் கூட்டமும் என்னை ஆச்சரியத்தோடு திரும்பிப் பார்த்தது; ஒன்றும் விளங்காதவனாய் குனிந்துக் கொண்டேன்.'டேய்... நம்ம மாரி ஓட்டல்டா; அதான், வடைகறி கடை. ஆங்... அங்கே தான் சாப்பிட்டு இருக்கேன்.' எதிர் இருக்கையில் அமர்ந்து, பேசிக் கொண்டிருந்தான் ஒருவன். என் மூளைக்குள் நுழைய, ஏதோ ஒரு நினைவு, 'காலிங் பெல்' அழுத்திக் கொண்டிருந்தது; வரவேற்றுக் கொண்டேன்.'ஒவ்வொரு ஊருக்குப் போகும்போதும், வாய்க்கு ருசியா சாப்பிட்டு, தொப்பையை, '2 இன்ச்' பெருசாக்கிட்டு தான் வர்றே. ஆனா, சென்னையிலேயே இருந்துட்டு, 'சைதாப்பேட்டை' வடைகறி சாப்பிட்டதில்லைன்னு சொன்னா எப்படி?' நண்பன் என்னிடம் கேட்ட கேள்வியை, தகவலாய் சொல்லி சென்றது, நினைவு; சுதாரித்துக் கொண்டு அருகில் பார்த்தேன். முதியவர் ஒருவர், தன் விரல்களில் படிந்திருந்த வடைகறியின் மிச்சத்தையும், தன் நாவால் ருசித்துக் கொண்டிருந்தார்.'ஐயா, சைதாப்பேட்டையில வடைகறி பிரபலம்னு சொன்னாங்களே...' நான் முடிக்கும் முன், சிரிக்கத் துவங்கியவர், ஏதோ புரிந்தவராய் பதில் சொல்ல ஆரம்பித்தார். 'இப்போ, நீ உட்கார்ந்துட்டு இருக்கிற கடை தான், வடைகறிக்கு பேமஸ். இந்த ஏரியாவுல, நம்ம, 'மாரி ஓட்டலை' தெரியாதவங்க யாருமே கிடையாது. உனக்குத் தெரியலைன்னு சொல்றீயே தம்பி. இந்த கடையை, 56 வருஷத்துக்கு முன்னாடி ஆரம்பிச்சாங்க. இவங்க அப்பா காலத்துல இருந்தே, இங்கே சாப்பிட்டுட்டு இருக்கேன். இன்னைக்கு வரைக்கும், அதோட ருசியும், தரமும் மாறவே இல்லை!' அவர் சொல்லி முடிக்கவும், நான் விளம்பியைப் பார்த்தேன்; புன்னகையோடு எனக்கான இருப்பிடத்தில், வடைகறியை வைத்து சென்றார்.கமகம வடைகறி: அறைச்சு வைச்சிருக்கிற கடலைப் பருப்பை, பக்கோடா மாதிரி பொறிச்சு, அது ஆறினதுக்கு அப்புறம், கொதிச்சிட்டு இருக்கிற தண்ணியில கொட்டணும். அப்புறம், இஞ்சி, பூண்டு, மிளகாய், வெங்காயத்தை தாளிச்சு, மசாலாவை கலந்து எல்லாத்தையும் ஒண்ணா சேர்த்து வேக வைச்சு கிளறினா, மணமான வடைகறி ரெடி.ருசியின் ரகசியம்: வீடுகள்ல, மீதமாகிப்போன வடையை வைச்சு செய்யுறது தான் வடைகறி. ஆனா, நாங்க புதுசா தயார் பண்றோம். எங்க அப்பா சொல்லிக்கொடுத்த செய்முறையையும், தரமான பொருட்களை மாத்தாம இருக்கிறதும் தான், இந்த ருசிக்கு காரணம்.என்ன விலை?: ஒரு கிண்ணம் வடைகறி 15 ரூபாய். வீட்டுக்கு வாங்கிட்டுப் போய் சாப்பிடணும்னு நினைச்சா, 20 ரூபாய்.சோத்து மூட்டை: ஆரம்பத்துல, 4 இட்லி தான் வாங்கினேன். ஆனா, அது என்னமோ தெரியலை... வடைகறியை வாயில வைச்ச உடனே, கணக்கில்லாம, 'அப்லோடு' பண்ண ஆரம்பிச்சிட்டேன். பாவம் எனக்கு எத்தனை இட்லி கொடுத்தார்னு சர்வர் தம்பியே மறந்துப் போயிட்டாரு. அதுபோக, தனியா ரெண்டு டப்பா வடகறியை வாங்கி மஞ்சப் பையில போட்டு வைச்சிருக்கேன்; நைட்டுக்கும் உதவும்ல. சும்மா சொல்லக் கூடாதுப்பா... பாரம்பரியம், பாரம்பரியம் தான். எம்புட்டு ருசி!இடம்: மாரி ஓட்டல், சைதாப்பேட்டை, சென்னை.போன்: 044 - 2381 1712நேரம்: காலை 7:00 - இரவு 9:30</description>
</news>
