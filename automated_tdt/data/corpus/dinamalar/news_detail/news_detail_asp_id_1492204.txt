<news>
<headline>பிச்சை எடுக்க வந்தவர் லட்சாதிபதியானார்</headline>
<description>
திருவனந்தபுரம்;பிச்சை எடுத்து பிழைப்பதற்காக, ஆந்திராவில் இருந்து, கேரளா வந்தவர், இப்போது, லட்சாதிபதியாகி, ஊர் திரும்ப இருக்கிறார்.ஆந்திராவின் அனந்தபூர் மாவட்டத்தைச் சேர்ந்தவர், பொன்னையா, 35. ஆரம்பத்தில் கொத்தனாராக வேலை பார்த்து வந்தார். அவருக்கு, மனைவியும், மூன்று குழந்தைகளும் உள்ளனர். ஒரு விபத்தில், தன் காலை இழந்தார்.வருமானம் போதவில்லை:வேறு வேலை கிடைக்காததால், குடும்பத்தைக் காப்பாற்ற, பிச்சை எடுக்கத் துவங்கினார். ஆந்திரா வில் போதுமான வருமானம் கிடைக் காததால், கேரளாவுக்கு வந்தார்.தலைநகர் திருவனந்தபுரத்தின் புறநகர் பகுதியில் தங்கியிருந்த அவர், பிச்சை எடுத்து, அந்த தொகையை, வங்கி மூலம், குடும்பத்தினருக்கு அனுப்பி வந்தார். அதில், சிறிய தொகையை எடுத்து, லாட்டரி டிக்கெட்களையும் வாங்கி வந்தார்.சமீபத்தில், அவர், கேரளா அரசின், 'அக் ஷயா' லாட்டரியை வாங்கியுள்ளார். அதன் குலுக்கல் சமீபத்தில் நடந்தது. இதில், பொன்னையாவுக்கு, 65 லட்சம் ரூபாய் பரிசு விழுந்துள்ளது. இந்த லாட்டரி டிக்கெட்டை விற்ற ஏஜன்ட், அவரை தேடிக் கண்டுபிடித்து விவரத்தைக் கூற, பொன்னையாவுக்கு தலைகால் புரியவில்லை. அவரது பாதுகாப்பு கருதி, லாட்டரி ஏஜன்ட், அவரை, போலீசாரிடம் அழைத்துச் சென்றார். சொந்த ஊர் திரும்புகிறார்:அவர்கள், ஆந்திரா போலீசாரை தொடர்பு கொண்டு, பொன்னையாவின் தந்தை மற்றும் சகோதரருக்கு தகவல் தெரிவிக்கச் செய்தனர். பொன்னையாவை அழைத்துச் செல்வதற்காக, அவர்கள் கேரளா வருகின்றனர்.குடும்பத்தைக் காப்பாற்ற, கேரளாவுக்கு பிச்சை எடுக்க வந்த பொன்னையா, இப்போது, லட்சாதிபதியாகி, சொந்த ஊருக்கு திரும்புகிறார்.ஏற்கனவே, மேற்கு வங்கத்தைச் சேர்ந்த, 22 வயது கூலித் தொழிலாளி ஒருவருக்கு, கேரளா அரசின் லாட்டரியில், ஒரு  கோடி ரூபாய் பரிசு விழுந்திருந்தது.</description>
</news>
