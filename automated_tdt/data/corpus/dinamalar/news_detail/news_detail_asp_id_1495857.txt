<news>
<headline>அமைச்சர் ஜெயபால் மா.செ., பதவி பறிப்பு</headline>
<description>
சென்னை: தமிழக அமைச்சரவையில், மீன்வளத்துறை அமைச்சராக இருந்தவர் ஜெயபால். இவர் நாகப்பட்டினம் மாவட்ட, அ.தி.மு.க., செயலராக இருந்தார்.  இவர் ஒரு அணியாகவும், முன்னாள் எம்.பி., ஓ.எஸ்.மணியன், ஒரு அணியாகவும் செயல்பட்டு வந்தனர்.ஜெயபால் அமைச்சரானதும், ஓ.எஸ்.மணியனின் ஆதரவாளர்களை, கட்சியில் இருந்து ஓரம் கட்டினார். தன் ஆதரவாளர்களை, முக்கிய பதவிகளுக்கு கொண்டு வந்தார். இந்நிலையில், அவர் மீது பல்வேறு புகார்கள் எழுந்தன.அதன் தொடர்ச்சியாக, ஏப்., 4ம் தேதி வெளியான, அ.தி.மு.க., வேட்பாளர் பட்டியலில், அவர் பெயர் இடம்பெறவில்லை.  அவர் மீதான புகார்களை ஆதாரப்பூர்வமாக, ஓ.எஸ்.மணியன் தரப்பினர், தலைமைக்கு கொண்டு சென்றனர். அதன் தொடர்ச்சியாக, ஜெயபாலிடம் இருந்த, மாவட்டச் செயலர் பதவி பறிக்கப்பட்டது. புதிய மாவட்டச் செயலராக, ஓ.எஸ்.மணியன் நியமிக்கப்பட்டார். இதற்கான உத்தரவை, முதல்வர் ஜெயலலிதா நேற்று பிறப்பித்தார்.</description>
</news>
