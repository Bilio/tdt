<news>
<headline>பயங்கரவாத தடுப்பு நடவடிக்கையில் பாக்., இரட்டை வேடம்</headline>
<description>
சமீபத்தில் பாகிஸ்தானின் பெஷாவர் நகரில் உள்ள ராணுவப்பள்ளி மீது தலிபான் பயங்கரவாதிகள் நடத்திய தாக்குதலில் மாணவர்கள் 148 பேர் பரிதாபமாக பலியாகினர். 
இது உலகளவில் பெரும் சோகத்தை ஏற்படுத்தியது. இந்தியா உள்ளிட்ட உலக நாடுகள் பலவும் தாக்குதலில் ஈடுபட்ட பயங்கரவாத இயக்கத்துக்கு கடும் கண்டனங்களை தெரிவித்தன. பாகிஸ்தான் அரசு இனி பயங்கரவாதிகளுக்கு பாகிஸ்தான் மண்ணில் இடமில்லை; மரணதண்டனை சட்டம் மீண்டும் அமல்; பயங்கரவாதிகளில் நல்லவர், கெட்டவர் என யாருமில்லை உள்ளிட்ட கடுமையான பயங்கரவாத நடவடிக்கைகளை அறிவித்தது. 
இதற்கு அடுத்த நாளே 166 பேர் பலியான மும்பை தாக்குதல் சம்பவத்தின் முக்கிய குற்றவாளியான ஜகியுர் ரஹ்மான் லக்வியை, ஜெயிலில் இருந்து ஜாமினில் விடுவித்துள்ளது. (பின் இந்திய அரசின் கடும் எதிர்ப்பை தொடர்ந்து, லக்வியை மீண்டும் கைது செய்து சிறையில் அடைத்தது வேறு விஷயம்). இப்படி ஒருபுறம் பயங்கரவாதத்தை எதிர்ப்பது போலவும், மறுபுறம் அதற்கு எதிர்மாறாகவும் பாக்., நடக்கிறது. 
இதனை மையமாக வைத்து "பயங்கரவாத தடுப்பு நடவடிக்கையில் இரட்டை வேடம் போடும் பாக்.,'என்ற தலைப்பில் என்.டி.டி.வி., யில் விவாதம் நடந்தது. தொகுப்பாளர் பர்க்கா தத் நிகழ்ச்சியை நடத்தினார். 
பர்க்கா தத்: ஒருபுறம் பெஷாவர் தாக்குதலில் ஈடுபட்ட பயங்கரவாதிகளுக்கு தூக்குத்தண்டனை வழங்கப்படும் என தெரிவித்துள்ளார். அதே நேரத்தில் மும்பை தாக்குதல் சம்பவத்துக்கு மூளையாக செயல்பட்ட லெக்வியை ஜாமினில் விடுவித்துள்ளனர். இது அந்நாட்டின் இரட்டை வேடத்தை வெளிச்சம் போட்டு காட்டியுள்ளது என்று தானே கூற முடியும். 
உஜ்வல் நிகாம் ( மும்பை தாக்குதல் வழக்கு சிறப்பு வழக்கறிஞர் ) : மும்பை தாக்குதல் வழக்கில் கைது செய்யப்பட்டு தூக்கிலிடப்பட்ட பயங்கரவாதி கசாப்பிடம் நடத்திய விசாரணையில், இந்த தாக்குதலை தலைமையேற்று நடத்தியது லெக்வி மற்றும் ஹபீஸ் சயீத் தான். அவர்கள் தான் 10 பயங்கரவாதிகளை 5 ஜோடியாக இந்தியாவுக்கு அனுப்பினர். இந்தியாவின் பொருளாதார மையமாக மும்பை திகழ்கிறது. எனவே மும்பையை தான் நாம் தாக்க வேண்டும் என்று லெக்வி உத்தரவிட்டார் என கசாப் தெரிவித்தான். 
இந்த ஆடியோ பதிவு பாகிஸ்தான் அரசிடம் வழங்கப்பட்டுள்ளது. மேலும் வழக்கு தொடர்பாக நான், 3 இந்திய உயரதிகாரிகளுடன் நேரடியாக இஸ்லாமாபாத் சென்றேன். ஆதாரங்கள் இருந்தும் பாக்., அரசு, லெக்வி மீது சதித்திட்ட வழக்கில் குற்றச்சாட்டு பதியவே இல்லை. 
இந்திய சட்டமும் - பாகிஸ்தானின் சட்டமும் பெரும்பாலும் ஒரே மாதிரியானவை. அப்படியிருக்கும் போது, லெக்வியின் ஜாமின் மனுவை பாகிஸ்தான் அரசு எதிர்க்காதது ஏன்? இது பாகிஸ்தானின் இரட்டை வேடத்தை தோலுரித்து காட்டுகிறது. 
ஜி.பார்த்தசாரதி (பாகிஸ்தானுக்கான முன்னாள் இந்திய தூதர்) : இது ஒன்றும் வியப்பல்ல. இதுதான் பாகிஸ்தானின் உண்மை முகம். ஹபீஸ் சயித் சாதாரண குடிமகன் அல்ல. தேடப்படும் குற்றவாளியாக அறிவிக்கப்பட்டு அவன் தலைக்கு அமெரிக்கா 100 கோடி ரூபாய் விலை வைத்துள்ளது. அப்படி ஒரு பயங்கரவாதி பாகிஸ்தானில் எவ்வித கட்டுப்பாடுமின்றி சுற்றி வருகிறார். இதுதான் பாக்., பயங்கரவாத எதிர்ப்பு நடவடிக்கையா? இந்தியா இந்த வழக்கு தொடர்பாக 99 சதவீத ஆதாரங்களை பாகிஸ்தானுக்கு வழங்கியுள்ளது. இந்த வழக்கில் பாகிஸ்தானின் உண்மையான தீர்ப்பை எதிர்பார்க்க முடியாது. 
ஜாவித் உசைன் (பாதுகாப்பு விமர்சகர், பாக்.,) : லெக்வி மீதான குற்றச்சாட்டுகளுக்கு இந்தியா போதிய ஆதாரங்களை சமர்பிக்கவில்லை. ஆதாரங்கள் இல்லாத நிலையில் எப்படி விசாரணை தொடர்ந்த நடத்த முடியும். எனவே தான் பாகிஸ்தான் கோர்ட் ஜாமின் வழங்கியுள்ளது. 
செய்யது உஸ்னைன் (முன்னாள் லெப்டினல் ஜெனரல்) : பார்த்தசாரதி கூறியதைப் போல எனக்கும் இந்த விஷயத்தில் எவ்வித வியப்பும் இல்லை. ஆனால் இந்த சம்பவம் நடந்த நேரம் தான் வியப்பாக உள்ளது. பெஷாவர் பயங்கரவாத சம்பவத்தில் பலியான 148 பேருக்காக , இந்திய அரசு, இந்திய பள்ளிக்குழந்தைகள் கண்ணீர் அஞ்சலி செலுத்துகின்றனர். ஆனால் மும்பையில் 166 பேர் பலியானதற்கு காரணமான ஒரு பயங்கரவாதியை பாக்., அரசு தண்டிக்க மறுக்கிறது. 
அந்த்லீப் அப்பாஸ், (தலைவர், பாக்., தெக்ரீக் - இ - இன்சாப் ) : மும்பை தாக்குதல், சிட்னி தாக்குதல், பெஷாவர் தாக்குதல் என அனைத்து தாக்குதலிலும் பலியாவது அப்பாவி பொதுமக்கள் தான். சமீபத்தில் நடந்த பெஷாவர் தாக்குதலுக்கு சதித்திட்டம் ஆப்கானிஸ்தானில் தீட்டப்பட்டது. அதற்கான ஆதாரம் இருக்கிறது. ஆனால் அதை ஆப்கானிஸ்தான் மறுக்கிறது. எனவே உலகளவில் பயங்கரவாதிகளை தேடுதல்; தண்டனை அளித்தல் போன்ற விவகாரங்களில் புதிய நடைமுறை கொண்டுவரப்பட வேண்டும்.</description>
</news>
