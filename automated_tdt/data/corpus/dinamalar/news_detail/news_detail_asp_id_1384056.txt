<news>
<headline>உலகமறிந்த புகைப்பட ஒரு தமிழன் ஜான் ஐசக்.</headline>
<description>
உலகமறிந்த புகைப்பட ஒரு தமிழன் ஜான் ஐசக்.முகநுாலில் ஒரு புகைப்படம்உலகம்
 முழுவதும் அறியப்பட்ட புகைப்பட தமிழனும்,ஐநா சபையின் புகைப்படக்கலைஞராக 
இருபது வருடம் பணியாற்றியவரும்,120ற்கும் மேற்பட்ட நாடுகள் 
சுற்றிவந்தவருமான ஜான் ஐசக் கடந்த வாரம் சென்னையில் உள்ள போட்டோகிராபி 
சொசைட்டியில் தனது படங்கள் குறித்து பகிர்ந்து கொண்ட நிகழ்வை சொன்னது.அநியாயமாக
 தவறவிட்டுவிட்ட அந்த நிகழ்வில் நடந்தது என்ன என்பதை அறிந்து கொள்ள 
முகநுால் படத்தில் அவருடன் இருந்த எனக்கு தெரிந்த புகைப்படக்கலைஞர்களான 
ஜோசப்ராஜா மற்றும் ஸ்ரீபிரியா ஆகியோருடன் தொடர்பு கொண்ட போது அந்த 
அனுபவத்தை அருமையாக பகிர்ந்து கொண்டார்கள்.அது ஒரு திடீர் ஏற்பாடு 72
 வயதை தொட்டுவிட்ட எத்தனையோ சாதனைகளுக்கு சொந்தக்காரரான அந்த மனிதரின் 
எளிமைதான் எங்களை முதலில் கட்டிப்போட்டது .அவர் வாழ்க்கை வேறு அவர் எடுத்த 
புகைப்படங்களின் வாழ்க்கை வேறு என்று பிரித்துப்பார்க்கமுடியாதபடி இரண்டுமே
 பின்னிப்பினைந்தது ஜான்ஐசக்கின் கதை.திருச்சியில் 
பிறந்தவரான இவர் படித்து பட்டம் பெற்றதெல்லாம் சென்னையில்.கல்லுாரியில் 
படிக்கும் போது பாடுவதிலும் ஒவியம் வடிப்பதிலும் ஆர்வம் உண்டு.இதன் காரணமாக
 ரேடியோவில் பாடியவர் அதில் கிடைத்த வருமானத்தை வைத்து அமெரிக்கா சென்றார்.''அங்குள்ள
 கிளப்களில் பாடும் போது கிடைத்த அறிமுகம் காரணமாக ஐநா சபையில் டார்க் ரூம்
 உதவியாளர் வேலை கிடைத்தது.அங்குதான் புகைப்பட தொழில்நுட்பம் 
தெரிந்துகொண்டேன்.பின் நான் எடுத்த ஒரு புகைப்படம் எனது தலைமைக்கு பிடித்த 
போக அங்கு இருந்த புகழ்பெற்ற புகைப்படக்கலைஞர் ஆன்ஷல் ஆடம் என்பவருடன் 
புகைப்பட உதவியாளராக சென்றேன்.அவர் மூலமாக நிறைய கற்றுக்கொண்டேன்.போர்
 நடைபெறுவதால் ஏற்படும் இழப்புகள் குறிப்பாக அகதிகளின் அவல வாழ்க்கை பதிவு 
செய்வதற்காக லெபனான்,இஸ்ரேல் உள்ளீட்ட நாடுகளுக்கு பயணப்பட்டேன்.எந்த 
பரபரப்பிற்கும் பொய்க்கும் இடம் தராமல் என்ன நடந்ததோ அதை அப்படியே பதிவு 
செய்யவேண்டிய வேலை.ஒரு சம்பவத்தை உருக்கமாக நினைவு 
கூர்ந்தார்...78-ல் வியட்நாமில் இருந்து ஆயிரக்கணக்கான மக்கள் அகதிகளாக 
இடம் பெயர்ந்தபோது அவர்களோடு கப்பலில் பயணம் செய்தேன். அப்படி ஒரு படகில் 
வந்த 13 வயது வியட்நாம் சிறுமியைக் கடல் கொள்ளையர்கள்  கற்பழித்தார்கள். 
அவளது அப்பாவை அவள் கண் முன்னாடியே சுட்டுக் கொன்றார்கள். அம்மா கற்பைக் 
காப்பாற்றிக்கொள்ள கடலில் குதித்துத் தற்கொலை செய்துகொண்டார். இப்படி ஒரு 
சூழலில், உடலில் துணியும் தெம்பும் இல்லாமல் அந்தச் சிறுமியைச் 
சந்தித்தேன். அவளை போட்டோ எடுத்திருந்தால், அது நிறைய விருதுகளை வாங்கிக் 
குவித்திருக்கும். ஆனால், என் மனம் அதற்குச் சம்மதிக்கவில்லை. 'பெஸ்ட் 
போட்டோகிராஃபர்' என்பதைவிட, ஒரு நல்ல மனிதனாக நடந்துகொள்ள ஆசைப் பட்டேன். 
அவளுக்கு நல்ல உடைகளும், சாக்லேட்டுகளும் வாங்கிக் கொடுத்தேன். அவளுக்கு 
தைரியம் கொடுத்து கன்னியாஸ்திரீகளிடம் ஒப்படைத்தேன். 'நீ சின்சியரான நியூஸ்
 போட்டோகிராஃபரே இல்லை'ன்னு பலர் விமர்சித்தார்கள். ஆனால், எனக்குள் ஒரு 
திருப்தியான மனநிலைதான் நிலவியது!போரின் அழிவுகளைப் படமெடுக்கச் சென்ற இவருக்கு ஒரு கட்டத்தில் அந்த 
மரணங்கள் தந்த பாதிப்பும் தொடர்ச்சியான சிதைவுகளும் இவரைத் தீவிர மன 
அழுத்தத்திற்கு உட்படுத்தி, இரண்டு வருடங்கள் அவர் நிழற்படம் எடுப்பதையே 
விட்டுவிட்டார். தீவிர மனச்சிதைவின் பிறகு ஒருநாள் சூரியகாந்திப் பூவின் 
இதழ்களைப் படம் எடுக்கும்போதுதான் மீண்டிருக்கிறார்.ஐநா 
சபைக்கான தலைமை புகைப்படக்கலைஞராக இருந்து பணி ஒய்வு பெற்றாலும் புகைப்படம்
 எடுப்பதில் இருந்து ஒய்வு பெறவில்லை.பல விஷயங்களை ஆவணப்படுத்தும் படங்களை 
எடுத்துவருகிறார்.இப்போது ரத்தன்பூர் புலிகள் சரணாலயம் பற்றி படம் 
எடுத்துக்கொண்டு இருக்கிறார்.உலகப்புகழ் பெற்ற மைக்கேல் ஜாக்சனின் 
பிரேத்யேக புகைப்படக்கலைஞராக சில வருடங்கள் இருந்திருக்கிறார்.இந்தியா
 ஒரு புகைப்பட பொக்கிஷம் அதிலும் குறிப்பாக காசியை படமெடுக்க இங்குள்ள 
இளைஞர்களை அழைத்துச்சென்று பல்வேறு கோணங்களில் படம் எடுக்கவைப்பது எனது 
அடுத்த முயற்சி என்றவரிடம் நிறைவாக ஒரு கேள்வி வைக்கப்பட்டது.உங்களது
 எண்ணற்ற படங்களில் உங்களுக்கு பிடித்த படம் எது? என்பதுதான் அந்த 
கேள்வி,அதற்கு அவர் சொன்ன பதில் 'அந்த படத்தை எடுக்கத்தான் இன்னும் 
ஒடிக்கொண்டு இருக்கிறேன்...'-எல்.முருகராஜ்murugaraj@dinamalar.in</description>
</news>
