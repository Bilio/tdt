<news>
<headline>இந்திய கல்வி - வெளிநாட்டு கல்வி: என்ன வித்தியாசம்</headline>
<description>
ஆங்கிலேயர்கள் அறிமுகப்படுத்திய கல்விமுறை தான் இன்றளவும் இந்தியாவில் பின்பற்றப்பட்டு வருகிறது. இந்தக்கல்வி முறையால் வெறும் பட்டதாரிகளை மட்டும்தான் உருவாக்க முடிகிறது. திறமையானவர்களை உருவாக்க முடிவதில்லை எனும் குற்றச்சாட்டு தொடர்ந்து கூறப்பட்டு வருகிறது. தற்போதுள்ள கல்வி முறையில் மாற்றம் வர வேண்டும் என குரல்கள் தொடர்ந்து ஒலித்து வருகின்றன. வளர்ந்த நாடுகளில் கல்வி முறையில் சிறப்பான மாற்றங்கள் கொண்டு வரப்பட்டுள்ளன. இந்திய கல்வி முறைக்கும், வெளிநாட்டு கல்விமுறைக்கும் என்ன வித்தியாசம் என ஆங்கிலச் செய்தி தொலைக்காட்சி சேனலில் விவாதம் நடந்தது. விவாதத்தை அபிஷேக் சிங் தொகுத்து வழங்கினார். கொலம்பியாவில் பட்டம் பெற்ற காகேஷ் கவுதம் மற்றும் தனியார் கல்வி நிறுவன தலைவர் ராமானுஜ முகர்ஜி ஆகியோர் பங்கேற்றனர்.தொகுப்பாளர் அபிஷேக் சிங்: இந்தியாவில் பட்டதாரிகள் அதிகரித்துக் கொண்டே வருகிறார்கள். ஆனால் அவர்கள் அனைவரும் வேலைக்கு தகுதியானவர்களா என்பது கேள்விக்குறியாக உள்ளது. ஒவ்வொரு துறையிலும் படிப்பு முடிக்கும் 47 சதவீதத்தினருக்கு வேலை கிடைப்பதில்லை என ஆய்வறிக்கை தெரிவிக்கிறது. ஆயிரம் காலிப்பணியிடங்கள் உள்ள இடத்தில் பத்து லட்சம் பேர் விண்ணப்பிக்கிறார்கள். ஒவ்வொரு ஆண்டும் சில லட்சம் பட்டதாரிகள் படிப்பு முடித்து வெளியே வருகின்றனர். கல்வி நிறுவனங்களின் எண்ணிக்கை அதிகமாக உள்ளது. ஆனால் தரமான கல்வி நிறுவனங்கள் அதிகம் இல்லை. பணம் படைத்தவர்கள், ஏழை மக்களின் கல்விக்கு மிகப்பெரிய வித்தியாசம் உள்ளது. வெளிநாட்டு கல்வி நிறுவனங்களில் நிலைமை எப்படி உள்ளது. இந்திய கல்விமுறைக்கும், வெளிநாட்டு கல்வி முறைக்கும் என்ன வித்தியாசம்.கொலம்பியாவில் பட்டம் பெற்ற காகேஷ் கவுதம்: இந்தியாவில் உள்ள பிரச்னைக்கு முக்கிய காரணம் மக்கள் தொகை தான். இங்கு லட்சக்கணக்கான கல்வி நிறுவனங்கள் உள்ளன. இருப்பினும் சிறப்பான கல்வியை அளிக்க முடிவதில்லை. கல்வி நடைமுறையில் மாற்றம் கொண்டு வரவும் மக்கள்தொகை தடையாக உள்ளது. வகுப்புவாத இட ஒதுக்கீடும் பிரச்னைக்கு காரணமாக உள்ளது. மாணவர்களுக்கு திறமையின் அடிப்படையில் சீட் வழங்கப்படுவது இல்லை. வெளிநாடுகளில் திறமையான மாணவர்களை கண்டுபிடித்து அவர்களுக்கு ஊக்கம் அளிக்கப்படுகிறது. அங்கு மக்கள்தொகை குறைவாக இருப்பதால் ஒவ்வொரு மாணவரின் திறனையும் தனித்தனியாக கவனிக்கும் வண்ணம் கல்வி நடைமுறை உள்ளது.இன்னொரு பெரிய பிரச்னை, இந்தியாவில் போதுமான அளவு தரமான ஆசிரியர்கள் கிடைப்பதில்லை. திறமையானவர்கள் வேறு பணிக்கு சென்று விடுகின்றனர். ஆசிரியப் பணிக்கு வருவதில்லை. இந்தியா கல்வியில் பின்தங்குவதற்கு இதுவும் ஒரு காரணம்.தனியார் கல்வி நிறுவன தலைவர் ராமானுஜ முகர்ஜி: வெளிநாடுகளில் புத்தகப் படிப்பை விட செய்முறை படிப்புக்கு அதிக முக்கியத்துவம் தரப்படுகிறது. கல்வி நிறுவனங்களின் உட்கட்டமைப்பு, ஆய்வகங்கள், நூலகங்கள் ஆகியவை முதல் தரத்தில் உள்ளன. இந்தியாவில் பல கல்வி நிறுவனங்களில் இது இல்லை. கல்வி ஒரு வியாபாரம் என்ற சூழலும் இங்கு ஏற்பட்டுள்ளது. இது முற்றிலும் மாற வேண்டும். சேவை மனப்பான்மை கொண்டவர்கள் கல்வித்துறையில் அதிகம் வர வேண்டும்.வெளிநாட்டு கல்வி நடைமுறையை அப்படியே இங்கு புகுத்தினாலும் எடுபடாது. இந்திய மாணவர்களின் தன்மைக்கு ஏற்ப மாற்றம் கொண்டு வர வேண்டும். மாணவர்களின் திறனை சோதிக்கும் வண்ணம் பாடத்திட்டங்கள் அமைக்கப்பட வேண்டும். இங்கு ஆராய்ச்சி படிப்பு மாணவர்களுக்கு தேவையான சூழல் இல்லை. இந்தியாவில் கல்வி நிறுவனங்களின் எண்ணிக்கையை குறைத்து, தரத்தை அதிகப்படுத்த வேண்டும்.இவ்வாறு விவாதம் நடந்தது.</description>
</news>
