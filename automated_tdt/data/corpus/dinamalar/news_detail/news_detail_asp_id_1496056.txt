<news>
<headline>ஓட்டுச்சாவடியில் ஓ.ஆர்.எஸ்., கரைசல் டூ வெயிலை சமாளிக்க ஏற்பாடு</headline>
<description>
திருப்பூர் :""வெயில் தாக்கம் அதிகமாக உள்ளதால், தேர்தல் நாளன்று, ஓட்டுச்சாவடிகளில் ஓ.ஆர்.எஸ்., கரைசலும், குடிநீரும், தேவையான அளவு இருப்பு வைக்கப்படும்,'' என, கலெக்டர் ஜெயந்தி தெரிவித்தார்.திருப்பூர் மாவட்டத்தில், 2,324 ஒட்டுச்சாவடிகள் அமைக்கப்படும். வாக்காளர் வசதிக்காக, ஓட்டுச்சாவடி மையங்களில் சாய்வு நடைபாதை, குடிநீர், கழிப்பிட வசதி செய்யப்படுகிறது. மாற்றுத்திறனாளிகள் மற்றும் முதியோர் பயன்படுத்த, நகர்ப்பகுதி ஓட்டுச்சாவடிகளில், உதவியாளருடன் கூடிய, சக்கர நாற்காலி வசதி செய்யப்பட்டுள்ளது.கோடை வெயிலின் தாக்கத்தால், முதியோரும், மாற்றுத்திறனாளிகளும், வீட்டுக்குள் அடைந்திருக்க வேண்டியுள்ளது. வெயிலின் தாக்கத்துக்கு பயந்து, உடல் நிலை சரியில்லாதவர்களும், முதியோர்களும் ஓட்டளிக்கச் செல்வது கேள்விக்குறியாகும். வெயில் தாக்கம் குறித்து கவலைப்படாமல், அனைவரும் ஓட்டளிக்கச் செல்ல வேண்டும் என்ற நோக்கத்தில், திருப்பூர் மாவட்ட நிர்வாகம், உப்பு-சர்க்கரை கரைசல், குடிநீர் பாக்கெட் அல்லது பாட்டில்கள் வழங்க ஏற்பாடு செய்துள்ளது.காலை, 7:00 மணிக்கு துவங்கி, மாலை, 6:00 மணி வரை ஓட்டுப்பதிவு நடைபெறும். வெயில் நேரத்தில், வாக்காளர்களுக்கு வழங்க, ஒவ்வொரு ஓட்டுச்சாவடியிலும், உப்பு-சக்கரை கரைசல் மற்றும் தண்ணீர் பாக்கெட் வழங்கப்படும், அதன்படி, தலா, 30 கிராம் அளவுள்ள, உப்பு-சர்க்கரை (ஓ.ஆர்.எஸ்.,) கரைசல் மற்றும், 200 மி.லி., அளவுள்ள தண்ணீர் பாக்கெட் அல்லது பாட்டில் தயாராக வைக்கப்படும்.கலெக்டர் ஜெயந்தி கூறுகையில், ""உடல் நிலை பாதிக்கப்பட்டவர்களும், முதியோரும், வெயில் தாக்கத்தால், மயங்கி விழக்கூடும். எனவே, முன்னேற்பாடு செய்ய, தேர்தல் கமிஷன் உத்தரவிட்டுள்ளது. திருப்பூர் மாவட்டத்தில் உள்ள, 2,324 ஓட்டுச்சாவடிகளிலும், ஓ.ஆர்.எஸ்., கரைசல் பவுடரும், குடிநீரும் இருப்பு வைக்கப்படும்.""தேவையான இடங்களில், நிழல் பந்தல் அமைக்க உத்தரவிடப்பட்டுள்ளது. வாக்காளர் வசதிக்காக, பல்வேறு ஏற்பாடுகளும் செய்யப்படுவதால், வயதான வாக்காளர்களும், தைரியமாக வந்து ஓட்டளிக்கலாம்,'' என்றார்.</description>
</news>
