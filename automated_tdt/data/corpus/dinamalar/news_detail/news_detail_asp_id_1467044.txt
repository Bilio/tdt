<news>
<headline>'சாய்ஸ்' உங்களுடையது தான்; சிந்தியுங்கள்!</headline>
<description>
கி.பி., 44ல், ரோமன் நாட்டின் செனட் உறுப்பினர்கள் கூட்டத்தில், சர்வாதிகாரி ஜூலியஸ் சீசர் கொல்லப்பட்டார். கடந்த,  1929ல், எஸ்தோனியா நாட்டு பார்லி., உறுப்பினர்களிடையே நடந்த சண்டையில்,  ஒரு அமைச்சர் கன்னத்தில் அறை வாங்கிய சம்பவம் நடந்துள்ளது.அவ்வளவு  ஏன்... 1988ல், ஐரோப்பிய பார்லிமென்ட்டில், கிறிஸ்தவ மத குருவான போப் ஜான்  பால் - 2 பேசிக் கொண்டிருக்கையில், உறுப்பினர்கள், தங்கள் கையில் கிடைத்த  பொருட்களை, அவர் மீது வீசினர்.நமக்கெல்லாம் முன்னோடியாக ரோமன் நாடு  தெரிந்தாலும், நீண்ட ஆண்டுகளுக்குப் பின், அமெரிக்கா பார்லி., உறுப்பினர்கள்  தான், தடியடியில் சிறந்தோராகக் கருதப்பட்டனர். அவர்கள் நம், 'ரேஞ்சு'க்கு  கீழே இறங்கவில்லை. அவர்கள் கொண்டு வரும், 'வாக்கிங் ஸ்டிக்'கால், அடிகளைப்  பரிமாறிக் கொள்வது வழக்கம்.தொடர்ந்து, ஐரோப்பா, உக்ரைன், பெரு, தைவான், நைஜீரியா என, பட்டியல் நீண்டாலும், நம் நாட்டில், நம் தமிழகத்தை, 'அடித்து'க் கொள்ள ஆளில்லை.முதன்முதலாக,  1988ல், ஜானகி ராமச்சந்திரன் முதல்வராகப் பதவி வகித்தபோது, அவருக்கான  பெரும்பான்மையை நிரூபிக்க வேண்டிய கட்டாயம் ஏற்பட்டது. அப்போது, காங்கிரஸ்  கட்சியினர் எதிர் ஓட்டு போடும் மனநிலையில் இருந்தனர்.சில உறுப்பினர்கள்,  மனம் தாளாமல், எம்.எல்.ஏ., பதவியை ராஜினாமா செய்தனர். அதனால், சட்டசபையில்  கலவரம் மூண்டு, மைக் செட், நாற்காலி ஆகியவை பறந்தன. இறுதியில் ஜானகி ஆட்சி  கலைக்கப்பட்டது; ஜனாதிபதி ஆட்சி அமல்படுத்தப்பட்டது.அதேபோல்,  1989ல், பட்ஜெட் உரையின்போது, ஆளும் தி.மு.க.,வினர், எதிர்க்கட்சித்  தலைவரான, அ.தி.மு.க., பொதுச்செயலர் மீது, தகாத தாக்குதல் நடத்தினர்; அதை  இங்கே விவரிக்க விரும்பவில்லை.ஆக, நம் பார்லிமென்ட்டுக்கு, 1988லேயே தமிழகம் வழி காட்டியது என்ற பெருமையை, நாம்சிரமேற்கொள்ளலாம்.தொடர்ந்து பல சட்டசபைகளிலும், நம் பார்லிமென்ட்டிலும், வெளிநாட்டு பார்லிமென்ட்டுகளிலும், அடிதடி என்பது சர்வ சாதாரணமாகி விட்டது.பார்லிமென்ட்டுகளும்,  சட்டசபைகளும் இவ்வளவு, 'களை'கட்டும்போது, மாநகராட்சி கவுன்சிலர்கள்  கூட்டத்தில், உறுப்பினர்கள் சும்மா இருந்து விட முடியுமா என்ன!கோவை மற்றும் சென்னை மாநகராட்சியில், பட்ஜெட் கூட்டத்தில் நம், 'மாண்புமிகு' கவுன்சிலர்கள் அடிதடியில் ஈடுபட்ட கண்கொள்ளாக் காட்சியை  நேற்று முன்தினம் பார்த்தோம்.  நிறைய தடவை குழாயடிகளுக்குச் சென்று  தண்ணீர் பிடித்த அனுபவத்தை, நம் கவுன்சிலர்களிடையே காண முடிந்தது;  பார்க்கவே, 'பரவசமாக' இருந்தது.பதவி இருப்பதால் தானே, சண்டை இட  முடிந்திருக்கிறது. இந்தப் பதவி தானே, குடிசை வீட்டில், 'பிளம்பர்' வேலை  பார்த்தால் கூட, அதிகாரமாய் சென்று, வீட்டு உரிமையாளரிடம் பேரம் பேசச்  சொல்கிறது. வீட்டு உரிமையாளரும், 'நமக்கு வேலை தான் முக்கியம்' எனக் கருதி,  கவுன்சிலரை, 'அட்ஜஸ்ட்' செய்ய வேண்டிய நிலைக்குத் தள்ளப்படுகிறார்;  இதெல்லாம் ஆளுங்கட்சியின் தலைமையும், நேற்று முன்தினம் சண்டையிட்ட எதிர்  தரப்பைச் சார்ந்த கட்சியினரின் தலைமையும் யோசிக்க வேண்டிய விஷயங்கள். ஆனால், 'இதென்ன பெரிய விஷயம்... யார் பிரச்னை பண்ணினாங்களோ, அவங்களோட சண்டை இட  வேண்டியது நியாயம் தானே...' என, இரு தரப்பினரும், நாணயத்தின் இரு  பக்கங்களாய் இருந்தால், தமிழகத்தின் தலையெழுத்தை மாற்றவே முடியாது என்ற  நிலை ஏற்படும்.இதையெல்லாம் விழுங்கிச் சாப்பிடுவது போல், மூன்று  விஷயங்கள் இந்த இரண்டு மாநகராட்சி களிலும் நடந்துள்ளன. அவற்றில் ஒன்று, கோவை  மாநகராட்சியில்  மேயரின் இருக்கையைச் சேதப்படுத்தி இருப்பது; இன்னொன்று,  சென்னை மாநகராட்சியில், ஒரு ஆண் கவுன்சிலர் பேசிக் கொண்டிருந்தபோது, அவரைப்  பார்த்து, 'குஷ்பு, நக்மா' எனக் கூக்குரல் இட்டிருப்பது; மூன்றாவது, மேயர்  சொல்லியும் கேட்காமல், ஆளுங்கட்சியினர் சண்டையில் ஈடுபட்டது. இவ்வளவு கீழ்த்தரமான சிந்தனையுள்ளவர்களை கவுன்சில ராகக் கொண்டிருப்பது, நம் சாபக்கேடு. முதலாவது, கோவை மேயரின் நாற்காலியை இழுத்து, அசிங்கப்படுத்தியுள்ளனர் ஆளுங்கட்சியினர்; வெறும் மரத்தால் ஆனது தானே என்ற நினைப்பில். ஆனால், அது ஜனநாயகக் கட்டமைப்பில் உருவானது; அரச பதவிக்கு ஈடானது என்பது அவர்களுக்குத் தெரியவில்லை.துச்சாதன வேலையைக் காட்டிய, எதிர்தரப்பினரைக்  கூட, வரம்பு மீறிய வார்த்தைகளால் திட்டியதில்லை, ஆளுங்கட்சியின் தலைமை!  தமிழகத்தில் நடந்த எந்த சாதனையாக இருந்தாலும், 'நான் செய்தவை' என்பதைத்  தம்பட்டம் அடித்துக் கொள்வதில் மட்டும் தான் ஆர்வம் காட்டுவார்; அடுத்து  ஆட்சியைப் பிடிக்க வேண்டும் என்ற கட்டாயத்தால்!அப்பேர்ப்பட்ட  கட்சித் தலைமையின் கீழ் வேலை பார்க்கும் கவுன்சிலர்கள், காங்., இளங்கோவன் 'ரேஞ்சு'க்கு கீழிறங்கி, 'குஷ்பு, நக்மா' என்ற வார்த்தையைப் பிரயோகிக்க  வேண்டுமா?  இது, இரண்டாவது விஷயம்.மூன்றாவது, சென்னை மேயர் சைதை துரைசாமியை  மதிக்காமல், ஆளுங்கட்சியினர் செயல்பட்டது. 'மன்னராட்சியில் தான், மன்னரின்  கட்டளைக்கு மேல் எதுவும் செய்ய முடியாது; இது ஜனநாயக நாடு. கருத்து  சுதந்திரம் உண்டு' என்று ஆயிரத்தெட்டு காரணங்கள் கூறலாம் இதற்கு! அப்படி  ஒரு கருத்து இருந்தால், 'இப்படி தான் நடந்து கொள்ள வேண்டும்' என, கட்சித்  தலைமை, கவுன்சிலர்களுக்கு கட்டளை இட்டுள்ளதா என்ற கேள்வி எழுகிறது. எல்லா விஷயத்துக்கும் முன்னோடியாக இருக்கும் நாம், நம்மால் உருவாக்கப்பட்ட தவறான முன்னுதாரண வரலாற்றை மாற்ற, ஏன் முயற்சிக்கக் கூடாது! அமைதியான, ஆரோக்கியமான சட்டசபை, மாநகராட்சிக் கூட்டம்  நடத்துகிறோம் என, ஏன் பெயர் பெறக் கூடாது! அடுத்த முறை கவுன்சிலரையும், எம்.எல்.ஏ.,வையும் தேர்ந்தெடுக்கும்போது, சிந்திப்போம்!விதி சமைப்பதும், சமைக்காத தும் நம் கையில் தானே இருக்கிறது!- பா.பானுமதி -முதன்மை செய்தி ஆசிரியர், தினமலர்banumathi@dinamalar.in</description>
</news>
