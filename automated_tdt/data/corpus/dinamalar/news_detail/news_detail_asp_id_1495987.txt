<news>
<headline>2 குழந்தைகளை கிணற்றில் வீசி கொன்ற தந்தை தற்கொலை முயற்சி</headline>
<description>
வேலுார்: மனைவி தன்னோடு வாழ மறுத்ததால், ஆத்திரமடைந்த பீடி தொழிலாளி, இரு குழந்தைகளுக்கு விஷ உணவு கொடுத்து, கிணற்றில் வீசிக் கொன்றார். பின், துாக்கிட்டு தற்கொலைக்கு முயற்சித்தார்.வேலுார் மாவட்டம், ஜோலார்பேட்டை அடுத்த சின்னமூட்டனுார் கிராமத்தைச் சேர்ந்தவர் மோகன், 35; பீடி தொழிலாளி. இவரது மனைவி அஞ்சலி, 23. இவர்களுக்கு லாவண்யா, 7, தேவிப்பிரியா, 6, என்ற இரண்டு மகள்களும், பெருமாள், 3, என்ற மகனும் இருந்தனர்.கணவன், மனைவி இடையே அடிக்கடி தகராறு ஏற்பட்டு வந்தது. கடந்த 10 நாட்களுக்கு முன், அஞ்சலி, மகள் தேவிப்பிரியாவுடன்,  தன் தாய் வீட்டுக்கு சென்று விட்டார்.நேற்று முன்தினம் மாலை, அஞ்சலி வீட்டுக்கு சென்ற மோகன், தன்னுடன் வாழ வருமாறு அழைத்தார். அதற்கு, அஞ்சலி மறுத்து விட்டார். இதனால், ஆத்திரமடைந்த மோகன், வீட்டுக்கு திரும்பி வந்தார். அங்கிருந்த குழந்தைகளை கொலை செய்ய திட்டமிட்டார்.மகள் லாவண்யா, மகன் பெருமாள் ஆகிய இருவருக்கும், உணவில் விஷம் கலந்து கொடுத்தார். அதை சாப்பிட்ட இருவரும், சிறிது நேரத்திலேயே மயங்கி விழுந்தனர். பின், அவர்களை மோகன் கிணற்றில் வீசியதால், இருவரும் பரிதாபமாக உயிரிழந்தனர்.இதையடுத்து, தன் குடிசை வீட்டுக்கு வந்த மோகன், அங்கு துாக்குப்போட்டு தற்கொலைக்கு முயற்சித்தார். இதை பார்த்த அக்கம்பக்கத்தினர் மீட்டு, திருப்பத்துார் அரசு மருத்துவமனையில் சேர்த்தனர். அங்கு, அவருக்கு தீவிர சிகிச்சை அளிக்கப்படுகிறது.</description>
</news>
