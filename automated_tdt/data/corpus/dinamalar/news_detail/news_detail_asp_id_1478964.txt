<news>
<headline>தஞ்சாவூர் 'டிகிரி' காபி</headline>
<description>
முன் பின் தெரியாத ஊரில், அதிகாலையில் எழுந்து அலைந்து திரிந்தால், அவ்வூரின் புதிய, பழைய பாரம்பரிய ருசிகளைப் பற்றி அறியலாம்' என, நண்பன் ஒருவன் சொல்ல, அவன் சொன்னபடியே, அந்த அதிகாலை வேளையில், தஞ்சாவூரின் வீதிகளில், நண்பர்களோடு அலைந்து கொண்டிருந்தேன் நான்.தெற்கு வீதி வழியாக, பழைய காசுக்கடைத் தெருவை நோக்கி நடக்கும் போது, எங்கள் நாசிகளைத் துளைத்து, சுவாசத்தை சுறுசுறுப்பாக்கியது, காபி மணம். 'தேடுனது சிக்கிருச்சிடா சூனா பானா' என, பக்கத்தில் இருந்த அந்த பழைய, 'காபி பேலஸ்' நோக்கி, குதூகலமாய் வரிசை கட்டின எங்கள் கால்கள்!உள்ளே நுழைந்ததும், பெரும் ஆச்சர்யம். பெருநகர வாசிகளுக்கு அர்த்த ராத்திரியாய் இருக்கும் அந்த அதிகாலை வேளையில், காபிக்காக கடை முழுக்க மனிதர்கள். 'பூமியில விளையுற பொருட்கள்லேயே, பெட்ரோலுக்கு அடுத்து அதிகமா விற்பனையாகுற ஒரு பொருள்னா, அது இந்த காபி தான்!' காது வழியாக மூளை கசியும் நண்பனொருவன் புள்ளி விவரம் தந்தான். 'தம்பி, உன் காபி கதை இருக்கட்டும். இந்த, 'காபி பேலஸ்' கதையைச் சொல்றேன் கேளு. 1975ல இருந்து, காபி கடை நடத்திட்டு வந்த நந்தகுமார், 1985ல, 'சரவண பவன்'ங்கிற பேர்ல இருந்த இந்தக் கடையை வாங்கி, இந்த காபி பேலஸை ஆரம்பிச்சார். அன்னையில இருந்து, இந்த கடை காபிக்கு, மொத்த தஞ்சாவூரும் அடிமை. ஒரு வாய் குடிச்சுப் பாருங்க; அந்த ருசி சொல்லும்; நான் சொல்றது எவ்வளவு உண்மைன்னு' என்றபடி, காபிக்கும் கடைக்குமான உறவைச் சொன்னார் ஊர்ப் பெரியவர் ஒருவர். நாங்கள், ரசித்து ருசிக்கத் துவங்கினோம்.கமகமக்கும் 'டிகிரி' காபி: வெந்நீரில் டிக்காஷன் தயாரித்து, அதனுடன், சுண்டக் காய்ச்சிய பசும் பாலும், கொஞ்சமாக சர்க்கரையும் சேர்த்து, நுரை ததும்ப ஆற்றினால், கமகமக்கும், 'டிகிரி' காபி தயார்!ருசியின் ரகசியம்: 'எஸ்டேட்'ல இருந்து வர்ற காபி கொட்டையை, பதமா வறுத்து தயார் பண்ற காபி பொடி; 2 மணி நேரத்துக்கு ஒரு தடவை தயார் பண்ற டிக்காஷன்; அரியலூர் பால் பண்ணையில இருந்து வர்ற பசும்பால்... இதெல்லாம் தான், காபியோட ருசிக்கு காரணம்' என்கிறார், கடையின் உரிமையாளர் நந்தகுமார் மேத்தா.என்ன விலை: டபரா செட்டில் நுரை ததும்பி வழியும், 120 மி.லி., அளவுள்ள சூடான, 'டிகிரி' காபி - 15 ரூபாய்.சோத்து மூட்டை: 'சாதாரண காபிக்கு எதுக்குடா இம்புட்டு பில்டப்பு?' என, ஆரம்பத்துல கோபமாத் தான் வந்துச்சு. ஆனா, நுரை ததும்ப வந்த காபியோட முதல் துளி நாக்குல பட்டதும், 'ஆஹா... பெரியவர் சொன்னது நூத்துக்கு நூறு உண்மைதான்டா'ன்னு, உள்மனசு அலற ஆரம்பிச்சிடுச்சு! பிளான்டேஷன் பீபரி, பிளான்டேஷன் ஏ, ரோபஸ்டா வகை காபி கொட்டைகளை, சரி விகிதத்துல கலந்து அரைச்சு, நிறம், சுவை, திடத்தோட தர்றாங்க. குடிச்சு முடிச்சதும் என்னா தெம்பு தெரியுமா? சென்னையில பகுமானமா இருக்கிற நிறைய கடைகள்ல நானும் காபி குடிச்சிருக்கேன். வாயில நுழையாத பேரோட இருக்கிற அந்த காபி ருசியை விட, இந்த 'டிகிரி காபி'யோட ருசி அற்புதம்! அண்ணே... நமக்கு இன்னொரு காபி!இடம்: காபி பேலஸ், எல்லையம்மன் கோவில் தெரு, தஞ்சாவூர்.போன்: 94438 66433நேரம்: காலை 5:15 - இரவு 10:00 மணி</description>
</news>
