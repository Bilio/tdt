<news>
<headline>உயரதிகாரி திட்டியதால் ஆர்.ஐ., தற்கொலை</headline>
<description>
பெரம்பலூர்: உயர் அதிகாரியின் டார்ச்சரால், பெரம்பலூர் கலெக்டர் அலுவலக, ஆர்.ஐ., ஒருவர், விஷம் குடித்து தற்கொலை செய்து கொண்டார்.பெரம்பலூர் அருகே, அத்தியூர் கிராமத்தை சேர்ந்தவர் தங்கராசு மகன் பாலகிருஷ்ணன், 36. ஆர்.ஐ.,யான இவர், பெரம்பலூர் கலெக்டர் அலுவலக, 'பி' பிரிவில் உதவியாளராக பணியாற்றி வந்தார். இதய அறுவை சிகிச்சை செய்து கொண்டுள்ள இவர், அடிக்கடி அலுவலகத்துக்கு விடுப்பு எடுப்பதும், காலை 9:00 மணிக்கு வீட்டிலிருந்து கிளம்பும் இவர், இரவு 9:00 மணிக்கு வீடு திரும்புவது வழக்கம் என தெரிகிறது. இந்நிலையில், கடந்த 24ம் தேதி அலுவலகத்துக்கு வந்த இவரை, உயரதிகாரி ஒருவர் திட்டியதாக கூறப்படுகிறது. இதனால் மனமுடைந்த இவர், விஷம் குடித்தார். இரவு 11:00 மணியளவில், வீட்டில் வாந்தி எடுத்ததை பார்த்த, மனைவியிடம், பூச்சி மருந்து குடித்து விட்டதாக பாலகிருஷ்ணன் தெரிவித்துள்ளார். இதைத் தொடர்ந்து, திருச்சி அரசு மருத்துவமனையில் சேர்க்கப்பட்டு சிகிச்சை பெற்று வந்த அவர், நேற்று அதிகாலை 1:00 மணியளவில், சிகிச்சை பலனின்றி இறந்தார். இதுகுறித்து, பாலகிருஷ்ணனின் மனைவி மகாலட்சுமி, 27 கொடுத்த புகாரின்படி, மங்கலமேடு போலீசார் வழக்கு பதிந்து விசாரிக்கின்றனர்.</description>
</news>
