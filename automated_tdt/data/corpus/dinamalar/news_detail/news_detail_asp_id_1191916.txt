<news>
<headline>ராகுலின் ஓய்வு அரசியல் தந்திரமா?</headline>
<description>
இந்தியா சுதந்திரம் பெற்றது முதல் 50 ஆண்டுகளுக்கும் மேலாக காங்., கட்சி ஆட்சி செய்துள்ளது. முன் எப்போதும் இல்லாத அளவுக்கு அக்கட்சி சரிவை சந்தித்துள்ளது. அக்கட்சியின் நம்பிக்கை நட்சத்திரமாக திகழும் துணைத்தலைவர் ராகுலின்  பிரச்சாரம் மக்களிடம் எடுபடுவதில்லை. சமீபத்திய லோக்சபா மற்றும் சட்டசபை தேர்தல்களில் காங்கிரஸ் படுதோல்வியடைந்தது. இதனால் கட்சியை சீரமைக்க வேண்டிய கட்டாயம் உள்ளது. இந்நிலையில் ராகுல் பட்ஜெட் விவாதத்தில் பங்கேற்காமல் சிலவாரம் ஓய்வில் இருக்கப் போவதாக கட்சி வட்டாரங்கள் தெரிவிக்கின்றன. இது அரசியல் தந்திரமா அல்லது வெறுப்பின் காரணமாக ராகுல் அரசியலை விட்டு விலகுகிறாரா என சந்தேகம் எழுகிறது. இதுகுறித்து ஆங்கில தனியார் தொலைக்காட்சி சேனலில் விவாதம் நடந்தது.விவாதத்தை பர்கா தத் தொகுத்து வழங்கினார். பா.ஜ., செய்தித்தொடர்பாளர் சுதான்சு திரிவேதி, மன்மோகன் சிங்கின் முன்னாள் ஊடக ஆலோசகர் டாக்டர் சஞ்சய் பாரு, ஆம்ஆத்மி செய்தித்தொடர்பாளர் அசுதோஷ், மற்றும் பத்திரிகையாளர் பவன் கேரா ஆகியோர் பங்கேற்றனர்.தொகுப்பாளர் பர்கா தத்: நாட்டை பலகாலம் ஆட்சி செய்த காங்கிரஸ் கட்சி தற்போது வீழ்ச்சியை சந்தித்துள்ளது. ஊழல் புகார்கள், உட்கட்சி பூசல்கள் அக்கட்சியை மீளவிடாமல் செய்கின்றன. இந்நிலையில் ராகுல் சிலவாரம் தீவிர அரசியலில் இருந்து ஓய்வில் இருக்கப்போவதாக தெரிவிக்கப்பட்டுள்ளது. இது கட்சியை மீட்டெடுப்பதற்கான அரசியல் நகர்வா, இல்லை ராகுல் தீவிர அரசியலில் இருந்து ஒதுங்குகிறாரா. இதற்கு என்ன காரணம்.பா.ஜ., செய்தித்தொடர்பாளர் சுதான்சு திரிவேதி: காங்., கட்சி ஊழல் செய்ததின் பலனை தற்போது அனுபவித்து வருகிறது. கட்சியில் மூத்த தலைவர்கள் மற்றும் சோனியாவின் போக்கு ராகுலுக்கு பிடிக்கவில்லை. கட்சியின் தலைவர் பதவியை அவர் எதிர்பார்க்கிறார். ஆனால் சோனியா பதவியை அளிக்க தயாராக இல்லை. எல்லா தேர்தல்களிலும் அக்கட்சி தோல்வியை தழுவி வருகிறது. இதை எப்படி தடுப்பது என்பது அவர்களுக்கு தெரியவில்லை. இந்த வெறுப்பின் காரணமாகவே தீவிர அரசியலில் இருந்து ராகுல் ஒதுங்க நினைக்கிறார்.காங்., முன்னாள் ஊடக ஆலோசகர் சஞ்சய் பாரு: சோனியாவுக்கும், ராகுலுக்கும் பூசல் என்பதை ஏற்றுக் கொள்ள முடியாது. பல ஆண்டு காலமாக காங்கிரசின் ஒரேவிதமான அணுகுமுறை மக்களை சலிப்படைய செய்துள்ளது. மக்களை புதிய முறையில் அணுக திட்டம் வகுக்க வேண்டியுள்ளது. அதற்கு சற்று ஓய்வு தேவை. அந்த இடைவெளி உற்சாகத்தையும், புதிய பார்வையையும் ஏற்படுத்தும். அதற்காகவே ராகுலுக்கு ஓய்வு அளிக்கப்பட்டுள்ளது.ஆம்ஆத்மி செய்தித்தொடர்பாளர் அசுதோஷ்: ராகுலின் ஓய்வு குறித்து கட்சித்தலைவர் சோனியா வாய்திறக்க மறுக்கிறார். இதிலிருந்தே பிரச்னையின் மூலத்தை அறிந்து கொள்ளலாம். கட்சியில் பிரியங்காவுக்கு முக்கிய பொறுப்பு அளிக்க பல தலைவர்கள் விருப்பம் தெரிவிக்கின்றனர். இது கட்சியின் மீது புதிய பார்வையை ஏற்படுத்தும் என நம்புகின்றனர். இதற்கு ராகுல் என்ன தெரிவிக்கிறார் என்ற எதிர்பார்ப்பு அதிகமாக உள்ளது. என்ன இருந்தாலும் பட்ஜெட் விவாதத்தில் பங்கேற்காமல் ஒரு துணைத்தலைவர் பதவியில் இருப்பவர் புறக்கணிப்பது ஆரோக்கியமான அரசியல் இல்லை.பத்திரிகையாளர் பவன் கேரா: தற்போது காங்., கட்சி தளர்ச்சியடைந்துள்ளது உண்மை தான். இருப்பினும் அக்கட்சி மீண்டெழ வாய்ப்புகள் இல்லாமல் இல்லை. பத்தாண்டு கால காங்., ஆட்சியில் மக்களுக்கு அதிருப்தி ஏற்பட்டுவிட்டது. அதை மாற்ற அதிரடி நடவடிக்கைகள் தேவைப்படுகின்றன. அப்படி நடவடிக்கைகள் மேற்கொள்ளத்தான் இந்த ஓய்வா என்பதை பொறுத்திருந்து தான் பார்க்க வேண்டும்.இவ்வாறு விவாதம் நடந்தது.</description>
</news>
