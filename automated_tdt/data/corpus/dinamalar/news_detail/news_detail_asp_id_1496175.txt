<news>
<headline>கோவில் விழாக்களை  கண்காணிக்கும் போலீசார்</headline>
<description>
ஊத்துக்கோட்டை:சட்டசபை  தேர்தலை ஒட்டி, கோவில்களில் நடைபெறும் முக்கிய விழாக்களை, போலீசார் கண்காணித்து வருகின்றனர்.தமிழகத்தில் மே, 16ம் தேதி, சட்டசபை  தேர்தல் நடைபெற உள்ளது.  இதையொட்டி, 100 சதவீத ஓட்டுப்பதிவு நடைபெறும் வகையில், தேர்தல் ஆணையம்  ஓட்டுரிமை குறித்த விழிப்புணர்வு பேரணியை நடத்தி வருகிறது.வாக்காளர்கள், தங்களது ஓட்டு எங்குள்ளது என தெரிந்து கொள்ள, 1950 என்ற எண்ணிற்கு குறுந்தகவல் அனுப்பி தெரிந்து கொள்ளலாம். குறைந்த ஓட்டுப்பதிவு நடந்த இடங்களை கண்டறிந்து, தபால் அட்டைகளை அவர்கள் வீட்டிற்கு அனுப்பி, ஓட்டு போடுங்கள் என, அறிவுறுத்தப்படுகிறது.   சித்திரை மாதம் பிறக்க உள்ள நிலையில், அம்மன் கோவில்களில், பால்குடம் எடுத்தல் உள்ளிட்ட விசேஷங்கள் நடைபெறுவது வழக்கம். இந்த விழாக்களில், கட்சி பிரமுகர்கள் பால்குடம் எடுக்க மொத்தமாக பணம் கட்டுதல், தங்களது பெயர்களில் பக்தர்களுக்கு அன்னதானம் வழங்குதல் உள்ளிட்டவைகளில் ஈடுபட்டு வருகின்றனர்.இதை தெரிந்து கொண்ட போலீசார், விழா நடைபெறும் கோவில்களில் மொத்தமாக ஒருவர் பெயரில் உபயம் செய்யப்படுகிறதா என, கண்காணிக்கின்றனர்.   பூண்டி ஒன்றியம், ஒதப்பை கிராமத்தில் பூங்காவனத்தம்மன் கோவிலில்,  இன்று, மாலை 6:00 மணிக்கு, ஊஞ்சல் சேவையும், அன்னதானமும் நடைபெற உள்ளது. ஊத்துக்கோட்டை சுந்தர வரதராஜ பெருமாள் கோவிலில், வரும் 14ம் தேதி, லட்சார்ச்சனை விழா நடைபெற உள்ளது. இங்கும் அரசு பிரமுகர்கள் சார்பில், அன்னதானம் வழங்கப்படுகிறதா என, கண்காணித்து வருகின்றனர்.</description>
</news>
