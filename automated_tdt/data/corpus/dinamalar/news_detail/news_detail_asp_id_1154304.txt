<news>
<headline>பார்லிமென்ட் எப்படி செயல்பட வேண்டும்?</headline>
<description>
சட்டம் இயற்றும் இடமான பார்லிமென்டின் செயல்பாடு கேலிக்கூத்தாக உள்ளது. நாட்டை முன்னேற்றப் பாதைக்கு அழைத்து செல்வர் என மக்கள் ஓட்டுப்போட்டு, உறுப்பினர்களை லோக்சபாவுக்கு அனுப்புகின்றனர். கட்சி பேதத்தினால் அவர்களின் செயல்பாடுகள் மக்களை எரிச்சலடைய வைக்கிறது. 
சிறிய பிரச்னை என்றால் கூட சபைகளை நடக்கவிடாமல் முடக்குகின்றனர். இதனால் நாட்டின் வளர்ச்சி பாதிக்கும் என ஏன் அவர்கள் நினைத்துப் பார்ப்பதில்லை. 
பார்லிமென்ட் செயல்பாடுகள் எப்படி இருக்க வேண்டும் என்பது குறித்து தனியார் ஆங்கில தொலைக்காட்சி சேனலில் கலந்துரையாடல் நடந்தது. இதில் செய்தியாளர் ஆர்த்தி ஜெராத், காங்கிரசின் முன்னாள் இணையமைச்சர் ஜோதிர் ஆதித்ய சிந்தியா, பா.ஜ., தேசிய செயலர் சித்தார்த் நாத் சிங், மார்க்சிஸ்ட் ராஜ்யசபா எம்.பி., ரிதப்ரதா பானர்ஜி ஆகியோர் பங்கேற்றனர்.ஆர்த்தி ஜெராத்: எம்.பி.,க்களின் பார்லிமென்ட் நடவடிக்கைகளை பார்க்கும் போது வேடிக்கை கலந்த வருத்தம் ஏற்படுகிறது. தனிப்பட்ட ஒருவரின் கருத்துக்காக அவைகளின் செயல்பாட்டையே முடக்குகின்றனர். பார்லிமென்ட்டில் நுழையும் உறுப்பினர்கள் கட்சி பேதம் பார்ப்பதை குறைத்துக் கொள்ள வேண்டும். 
எந்த சட்டங்களால் நாட்டில் வளர்ச்சி ஏற்படும் என்பது குறித்து விவாதிக்க வேண்டும். தங்கள் கட்சிகளின் குறையை மறைக்க குழப்பத்தை ஏற்படுத்தக் கூடாது. பொதுவான ஒரே நோக்கத்தோடு உறுப்பினர்கள் செயல்பட்டால், பார்லிமென்ட் நடவடிக்கை ஆரோக்கியமானதாக இருக்கும்.ஜோதிர் ஆதித்ய சிந்தியா: பார்லிமென்ட் செயல்பாடுகள் முன்னேற்றத்தை நோக்கியே இருக்க வேண்டும் என அனைவரும் விரும்புவர். ஆனால் அரசின் செயல்பாடுகள் ஒருதலைப்பட்சமாக இருக்கும் போது, அதை எதிர்த்து குரல் எழுப்பாமல் இருக்க முடியாது. காங்., ஆட்சியின் போது பா.ஜ.,வினர் தேவையில்லாத விஷயங்களுக்கு கூட அவையை முடக்கினர். அதற்கான பலனைத்தான் தற்போது அறுவடை செய்கின்றனர்.சித்தார்த் நாத் சிங்: ஒரு மசோதா குறித்து நன்கு விவாதித்து, நிறைவேற்றினால் தான் சிறப்பாக இருக்கும். ஆனால் விவாதத்தில் குழப்பத்தை ஏற்படுத்தவே உறுப்பினர்கள் முயற்சிக்கின்றனர். அதிலும் சில உறுப்பினர்களின் செயல்பாடுகள் அநாகரிகமாக இருக்கிறது. படித்தவர்கள், சமூகப்பணியில் இருப்பவர்கள், மக்கள் பிரதிநிதிகள் இப்படி நடந்து கொள்ளக் கூடாது.ரிதப்ரதா பானர்ஜி: ஆளும் கட்சி தனது கொள்கைகளை சபையில் திணிக்கும் போது தான் பிரச்னை ஏற்படுகிறது. சமூக பிரச்னைகள் பற்றி விவாதிக்கும் போது கட்சிகள் அனைத்தும் ஒத்த கருத்தத்தைதான் கொண்டுள்ளன. எனினும் தேவையில்லாத விஷயங்களை விவாதிப்பதை தவிர்க்க வேண்டும். ஜனநாயகத்தின் வேராக இருக்கும் பார்லிமென்ட்டின் மாண்பை உறுப்பினர்கள் காக்க வேண்டியது அவசியம். இவ்வாறு கலந்துரையாடல் நடந்தது.</description>
</news>
