<news>
<headline>2 கோடி வழக்குகள் நிலுவை</headline>
<description>
புதுடில்லி:'நாடு முழுவதும் உள்ள மாவட்ட கோர்ட்களில், இரண்டு கோடி வழக்குகள் நிலுவையில் உள்ளன' என, தேசிய நீதித்துறை புள்ளி விவர தொகுப்பில் இருந்து தெரியவந்துள்ளது.தேசிய நீதித்துறை புள்ளி விவர தொகுப்பு விவரங்கள் வருமாறு:நாட்டில் உள்ள மாவட்ட கோர்ட்களில், இரண்டு கோடி வழக்குகள் நிலுவையில் உள்ளன. இதில், மூன்றில் இரண்டு பங்கு வழக்குகள், குற்ற வழக்குகள். ஒவ்வொரு பத்து வழக்குகளில், ஒரு வழக்கு, 10 ஆண்டுகளுக்கு மேல் நிலுவையில் உள்ளது. நாட்டில், 73 ஆயிரம் மக்களுக்கு, ஒரு நீதிபதி என்ற விகிதாச்சாரத்தில் தான், நீதிபதிகள் உள்ளனர். சராசரியாக, ஒவ்வொரு நீதிபதியின் முன், 1,350 வழக்குகள் நிலுவையில் உள்ளன. இவர்கள், ஒரு மாதத்துக்கு, 43 வழக்குகளை தீர்த்து வைக்கின்றனர். நிலுவை வழக்குகளை விரைந்து முடிப்பதில், தென் மாநிலங்களான தமிழகம், கர்நாடகா, கேரளா, ஆந்திரா மற்றும் தெலுங்கானா மாநிலங்கள் சிறப்பான முறையில் செயல்படுகின்றன. இந்த மாநிலங்களில், நிலுவை வழக்குகள், ஆறு ஆண்டுகளில் முடிக்கப்படுகின்றன.இவ்வாறு அதில் கூறப்பட்டுள்ளது.</description>
</news>
