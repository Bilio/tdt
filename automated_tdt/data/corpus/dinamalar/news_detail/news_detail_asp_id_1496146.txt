<news>
<headline>டில்லி, மும்பையை தகர்க்க சதி: பாக்., பயங்கரவாதிகள் ஊடுருவல்?</headline>
<description>
புதுடில்லி: பாகிஸ்தானில் இருந்து மூன்று பயங்கரவாதிகள், சக்திவாய்ந்த வெடிகுண்டுகளுடன் ஊடுருவியுள்ளதாக, பஞ்சாப் மாநில போலீசார் எச்சரித்து உள்ளனர்.கடந்த மாதம், சிவராத்திரியன்று தாக்குதல் நடத்தும் நோக்கில், 10 பயங்கரவாதிகள், இந்தியாவுக்குள் ஊடுருவி இருப்பதாக, பாக்., தேசிய பாதுகாப்பு ஆலோசகர் நஸீர் கான் ஜஞ்சு எச்சரித்திருந்தார்.அவர்களில் சிலரை கண்டுபிடித்து கொன்று விட்டதாக, உள்துறை அமைச்சக வட்டாரங்கள் கூறின. இருப்பினும், எங்கு, எப்போது, அந்த பயங்கரவாதிகள் கொல்லப்பட்டனர் என்ற தகவல்கள் வெளியிடப்படவில்லை.இந்நிலையில், டில்லி போலீசார் அளித்த தகவல்கள் அடிப்படையில், பஞ்சாப் மாநில போலீசாருக்கு, அம்மாநில உயரதிகாரிகள் அனுப்பியுள்ள எச்சரிக்கை கடித விவரம்:பாகிஸ்தானைச் சேர்ந்த மூன்று பயங்கரவாதிகள், தற்கொலை படை தாக்குதலுக்கு பயன்படும், 'பெல்ட்' மற்றும் சக்திவாய்ந்த ஏராளமான ஆயுதங்களுடன், இந்தியாவுக்குள் ஊடுருவி உள்ளனர். சாம்பல் நிற, 'மாருதி ஸ்விப்ட் டிசையர்' காரில், மூன்று பயங்கரவாதிகளும் ஊடுருவியுள்ளதாக, தகவல் கிடைத்துள்ளது.டில்லி, கோவா, மும்பை ஆகிய இடங்களில், தாக்குதல் நடத்துவது, இவர்களின் நோக்கமாக இருக்கலாம். எனவே, பஞ்சாப் மாநிலம் முழுவதும், முக்கிய இடங்களில், வாகனங்களை தீவிரமாக சோதனை செய்யும்படி அறிவுறுத்தப்படுகிறது.இவ்வாறு அதில் கூறப்பட்டு உள்ளது.</description>
</news>
