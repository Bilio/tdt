<news>
<headline>ஒரு மாதத்தில் ரூ.10 ஆயிரம் கோடி வசூல் கெஞ்சல், மிரட்டல் முயற்சிக்கு பலன்</headline>
<description>
வணிகர்களிடம் கெஞ்சியும், மிரட்டியும் அதிகாரிகள் நடத்திய வசூல் வேட்டைக்கு பலன் கிடைத்துள்ளது. வணிக வரியாக, ஒரு மாதத்தில், 10 ஆயிரம் கோடி ரூபாய் கிடைத்துள்ளது.  முன் தேதியிட்டு, இறுதி கட்ட வசூல் நடந்து வருகிறது.தமிழக அரசுக்கான, 75 சதவீத வரி வருவாய், வணிக வரித்துறை மூலமாக கிடைக்கிறது. 2015 - 16ல், வணிக வரியாக, 72 ஆயிரத்து, 68 கோடி ரூபாய் இலக்கு நிர்ணயிக்கப்பட்டது. பிப்., மாத இறுதிவரை, 50 ஆயிரத்து, 100 கோடி ரூபாய் தான் வரி கிடைத்திருந்தது. மீதம், 22 ஆயிரம் கோடி வசூலிக்க வேண்டிய நெருக்கடி ஏற்பட்டது.எனவே, 'ஒரு மாதத்திற்குள், 20 ஆயிரம் கோடி ரூபாயை வசூலிக்க வேண்டும்' என, அதிகாரிகளுக்கு உத்தரவிடப்பட்டது. ஒரு மாதமாக, வணிகர்களிடம், 'முன்கூட்டியே வரி கட்டுங்கள்; அடுத்த மாதங்களில் சரி செய்து கொள்ளலாம்' என, கெஞ்சியும்; 'உங்கள் கடைகளில் திடீர் சோதனை நடத்தினால், உங்களுக்கு தான் சிக்கல்' என, மிரட்டியும், வரி வசூலில் ஈடுபட்டனர். மார்ச் முடிந்து விட்ட நிலையிலும், எதிர்பார்த்த இலக்கு எட்ட முடியாததால், ஒரு வாரமாக, முன் தேதியிட்டு, வணிகர்களிடம் வசூல் நடத்தி வருகின்றனர். ஓரிரு நாளில், கணக்கு இறுதி செய்யப்பட உள்ளது.இதுகுறித்து வணிக வரித்துறை அதிகாரிகள் கூறியதாவது: பட்ஜெட் அறிவிப்பின்படி, 72 ஆயிரம் கோடி ரூபாய் என்ற, வணிக வரி வருவாய் இலக்கை எட்ட, ஒரு மாதத்தில், பல கட்ட முயற்சிகள் நடந்தன. இதன் பயனாக, ஒரு மாதத்தில், 10 ஆயிரம் கோடி ரூபாய்க்கு வரி கிடைத்துள்ளது. வழக்கமாக மாதம், 5,000 கோடி ரூபாய் கிடைக்கும். வருவாய் விவரங்கள் மாவட்ட வாரியாக இறுதி செய்யப்பட்டு வருகிறது. வரி வசூல், 60 ஆயிரம் கோடியை தாண்டி இருக்கும்; விவரங்கள், ஓரிரு நாளில் தெரியும். இவ்வாறு அவர் கூறினார்.- நமது நிருபர் -</description>
</news>
