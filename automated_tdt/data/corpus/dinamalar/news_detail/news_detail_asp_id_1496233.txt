<news>
<headline>ஜருகுமலை கிராம மக்கள் தேர்தல் புறக்கணிப்பு? சமாதானப்படுத்த சென்ற அதிகாரிகள் ஏமாற்றம்</headline>
<description>
சேலம்: ஜருகுமலை கிராம மக்கள் தேர்தலை புறக்கணிக்க போவதாக தகவல் வந்ததையடுத்து, அப்பகுதி மக்களை சந்தித்து, சமாதானப்படுத்த சென்ற வருவாய் துறை அதிகாரிகள், ஏமாற்றத்துடன் திரும்பினர்.'தேர்தல் வந்து விட்டாலே, அடிப்படை வசதிகளை நிறைவேற்றி கொடுத்தால் மட்டுமே, தேர்தலில் ஓட்டுப்போடுவோம், இல்லையேல், புறக்கணிப்போம்' என, பொதுமக்கள் மிரட்டல் விடுப்பது வாடிக்கையாக நடக்கும். சேலம் மாவட்டத்தில், இதுபோன்றவை அதிகம் நடந்து வருகிறது. சமீபத்தில், வாழப்பாடி அருகே உள்ள மண்ணூர் கிராம மக்கள், ஓமலூர் அருகே உள்ள கிராம மக்கள் பலர், தேர்தலை புறக்கணிப்பதாக, வாக்காளர் அடையாள அட்டையையும், ரேஷன் கார்டுகளையும் திரும்ப ஒப்படைப்போம் என, கலெக்டர் அலுவலகத்தில் மனு அளிக்க வந்தனர். இந்த நிலையில், ஜருகுமலையில் வசிக்கும், 300க்கும் மேற்பட்ட குடும்பத்தினர், தேர்தலை புறக்கணிக்க இருப்பதாகவும், அடிப்படை வசதிகளை செய்து தந்தால் மட்டுமே ஓட்டளிப்போம் என வலியுறுத்துவதாகவும், சேலம், ஆர்.டி.ஓ., விஜய்பாபுக்கு தகவல் வந்தது. அதையடுத்து, பனமரத்துப்பட்டி வருவாய் ஆய்வாளர் முருகானந்தம் தலைமையில் வருவாய் துறை ஊழியர்கள், நேற்று காலை, 6 மணிக்கு புறப்பட்டு சென்றனர். 3 மணி நேரம் நடந்தபடியே மலையை அடைந்தனர். பின், அங்குள்ள மக்களை அழைத்து பேசும்போது, 'நாங்கள் யாரும் தேர்தலை புறக்கணிப்பதாக கூறவில்லை; யாரோ வேண்டுமென்றே வதந்தியை கிளப்பி விட்டுள்ளனர்' என தெரிவித்தனர். இதனால், அங்கு சென்ற வருவாய் அதிகாரிகள் ஏமாற்றத்துடன் திரும்பினர்.</description>
</news>
