<news>
<headline>சங்கம் வேண்டாம் மகனே... விட்டு விடு!</headline>
<description>
'நாலு பொண்ணுங்க நம்மளைத் திரும்பிப் பார்க்கணும்...' என்ற எண்ணத்துடன், உன் தோற்றத்தை, கண்ணாடியில் ஒன்றுக்குப் பல முறை பார்த்து, காலேஜுக்கு குதூகலமாய் கிளம்பும் செல்லமே!
உனக்குத் தேவைப்படும் காசு; காஸ்ட்லி மொபைல் போன்; ஸ்டைலான, ஒயிலான, மற்றவர்களைக் கவரும் வகையிலான உடை; ஒரு கூலிங் கிளாஸ்; நவீன பிராண்ட் ஷூ; ஒரு பைக்; சுற்றி நின்று அரட்டை அடிக்க நண்பர்கள்... இவற்றையெல்லாம் ஏற்பாடு செய்து தந்திருக்கிறேன்! 
அதையும் தாண்டி, என் தொடர்பு எல்லைக்கு அப்பால் போக நீ ஆசைப்படுகிறாய்; நாங்கள் மறுக்கவில்லை, உன் உயிருக்கான உத்தரவாதத்தை மட்டும் எனக்கு தந்து விடு!
இதை ஏன் உன்னிடம் கேட்கிறேன் என்றால்...
நீ சேர்க்கப்பட்டிருக்கும் கல்லூரி அத்தகையது; அதை உருவாக்கியது, உன் தாத்தா. அவருக்கு பண பலம், அரசியல் பலம், அதிகார பலம் என அனைத்தும் உண்டு. அதனால் தான் அவர், கல்லூரியில் யூனியன் அமைத்து, அதைத் தன் கட்டுப்பாட்டிலேயே வைத்து, தேர்தல் நடத்தி, அதற்கு அரசியல் சாயம் பூசினார்; அவருடைய இளமைக் காலத்தில், இந்த யூனியன் நன்றாகவே செயல்பட்டு வந்தது.
மாணவர்களின் நியாயமான கோரிக்கைகளை நிர்வாகத்திற்கு எடுத்துச் சொல்லி, நிறைவேற்றித் தந்தது; விளையாட்டுப் போட்டிகள் நடத்தியது; மாணவர்களின் தேவைகளைப் பூர்த்தி செய்தது; அரசின் அராஜகப் போக்குக்கு எதிராக, வன்மையாகக் குரல் கொடுத்தது.
தாத்தாவுக்கு வயது ஏற ஏற, தான் செய்த தவறுகளால், அவர் நிறம் மாறி விட்டது; கூடவே, அவர் சகாக்களும், அவருக்கு தூபம் போட்டு விட்டனர். அதாவது, யூனியன்களுக்கு, ஜாதிச் சாயம் பூசப்பட்டு விட்டது. 
ஜாதியை முன்னிலைப்படுத்துவது அவர் வழக்கமாகி விட்டது; சிறு பொதுப் பிரச்னைக்குக் கூட, ஜாதிச் சாயம் பூசப்பட்டது; மற்ற ஜாதியினரோ, இதைக் கண்டு கோபத்தில் கண் சிவந்தனர்; போராட்டங்கள் வெடிக்கத் துவங்கின.
இந்த இடத்தில் தான், நீ கல்லூரியில் நுழைகிறாய். உன்னை, யூனியன் தலைவனாக்கி அழகு பார்க்கிறார். பேரனுக்கு பிரச்னை ஏற்பட்டு விடக் கூடாதென, அவனைச் சுற்றி, அரண் போல, ஜாதிக் கூட்டத்தை உருவாக்கி வைக்கிறார். 
வேறு ஜாதியினர் யாரும் உன்னை அண்டவே முடியாது. அதையும் தாண்டி, உன்னிடம் ஒரு மாணவன், ஒரு கோரிக்கை வைக்கிறான் என்றால், நீ என்ன செய்வாய்? சுயமாக சிந்தித்து முடிவெடுப்பாயா? சிந்திக்க தான் உன்னை கல்லூரிக்கு அனுப்புகிறேன்; ஆனால், உன் தாத்தா விட மாட்டார் கண்ணே! 
பிரச்னைகள் வெடிக்கும்போது, செய்வதறியாது நீ துவள்வாய்; துவண்டு விழும் நேரத்தில், கத்தி உன் கழுத்தில் பாயும்! இப்போது சொல் கண்ணே... உன் உயிருக்கு உத்தரவாதம் தருவாயா நீ?
கல்வி கற்க மட்டுமே பள்ளிகளும், கல்லூரிகளும், பல்கலைகளும் உருவாக்கப்பட்டுள்ளன. அதிலிருந்து, முழு அறிவுத் திறனுடன், வாழ்க்கையை முன்னெடுத்துச் செல்லும் தைரியத்துடன், பளபளக்கும் கண்களும், பட்டமுமாய் நீ வெளியே வருவதைப் பார்க்க தான், நான் ஆசைப்படுகிறேன். 
ஆனால் நீயோ, உன் தாத்தாவின் பேச்சைக் கேட்டு, அங்கு ஜாதி பேசுகிறாய்; அரசியல் பண்ணுகிறாய்; ஆர்ப்பாட்டம் செய்கிறாய்; தெருவுக்கு வருகிறாய்; பஸ்சை உடைக்கிறாய்; பாதுகாப்பு போலீசாரை எதிர்த்து திமிர்கிறாய்; உனக்கு வக்காலத்து பேச, ஜாதிச் சாயம் பூசிய வக்கீல்களை விலைக்கு வாங்குகிறாய். 
இதையெல்லாம் விட, 'நான் இந்த ஜாதியைச் சேர்ந்தவன்' என்ற அடைமொழியுடன், படிக்காமல் பட்டம் வாங்கத் துடிக்கிறாய். இதற்காகவா நான் உன்னைப் பெற்றேன்?
இந்தியா மட்டுமல்ல; எல்லா நாடுகளிலும், எல்லா கல்லூரிகளி லும் கரையானாய் பரவிவிட்டது, மாணவர் யூனியன் கலாசாரம். 
உன் தாத்தாவின் செயல்பாட்டால், இந்தியாவில் அனைத்து யூனியன்களும் ஜாதியைத் தவிர, வேறெந்த விவகாரத்திலும் கவனம் செலுத்துவதில்லை.
அப்பேர்பட்ட உன் தாத்தா யார் தெரியுமா? கேட்டால் மலைத்துப் போவாய்... அகில இந்திய காங்கிரஸ் கட்சி!
இக்கட்சி தான், பல்கலைகள், அரசு கல்லூரிகளை அமைக்கக் காரணமாக அமைந்தது; கூடவே, மாணவர் யூனியன்களும் துவங்கக் காரணமாக அமைந்தது. காலம் செல்லச் செல்ல, ஒவ்வொரு மாநிலத்திலும், ஆளுங்கட்சி, எதிர்க்கட்சி, கம்யூ., கட்சிகளின் ஆதிக்கம் ஓங்கியது. 
இப்போது புரிந்திருக்குமே... உன் தாத்தாவின் சகாக்கள் யார் என்று! சிறந்த எதிர்காலத்தைக் கொடுக்க வேண்டிய மாணவர்கள் மனதில், விஷத்தைப் பாய்ச்சியது இந்த அரசியல் கட்சிகளே!
எனவே இனி, யூனியன் வேண்டாம் உனக்கு. இப்போது அதி நவீன தகவல் தொழில்நுட்பங்கள், ஆயிரக்கணக்கில் உள்ளன. குழுக்கள் அமைத்து நற்பணியாற்ற, அவற்றைப் பயன்படுத்து.
படித்து, பட்டம் பெற்று வெளியே வா; நாட்டு நிலவரத்தைக் கவனி; உனக்குப் பிடித்த கட்சிக்கு, தேர்தலில் ஓட்டு போடு!
ஜாதிச் சாயம் பூசிய அகில பாரதிய வித்யார்த்தி பரிஷத்தும், அம்பேத்கர் ஸ்டூடன்ட்ஸ் அசோசியேஷனும் அதிகாரம் செலுத்தும், ஐதராபாத் பல்கலையில் படித்து மரித்த, ரோஹித் வெமுலாவின் கதி உனக்கு வேண்டாம். உயிருடன் வேணும் நீ எனக்கு!</description>
</news>
