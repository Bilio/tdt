<news>
<headline>பனியன் தொழிலாளர்களுக்கு 33 சதவீத சம்பள உயர்வு  சுமூக உடன்பாடு!  இரு தரப்பும் ஏற்றுக்கொண்டதால் ஒப்பந்தம் கையெழுத்து</headline>
<description>
திருப்பூர் :திருப்பூர் பனியன் தொழிலாளருக்கான சம்பள உயர்வு பேச்சில், நேற்று சுமூக உடன்பாடு ஏற்பட்டது; 33 சதவீத கூலி உயர்வு வழங்க, இரு தரப்பிலும் ஒப்புக்கொள்ளப்பட்டதால், ஒப்பந்தம் கையெழுத்தானது.திருப்பூர் பனியன் தொழிலாளர்களுக்கு, நான்கு ஆண்டுக்கு ஒருமுறை சம்பள உயர்வு வழங்கப் படுகிறது. 2012ல் ஏற்படுத்திய ஒப்பந்தம் காலாவதி யானதை தொடர்ந்து, மூன்று மாதங்களாக பேச்சு நடந்து வருகிறது. இதுவரை, ஒன்பது சுற்று பேச்சு நடைபெற்றும், உடன்பாடு எட்டப் படவில்லை. நேற்று, ஏற்றுமதியாளர் சங்க அலுவலகத்தில், 10ம் கட்ட பேச்சு நடைபெற்றது.சங்க தலைவர் சக்திவேல் முன்னிலை வகித்தார். தொழில் அமைப்பு பிரதிநிதிகள் பிரேம்துரை (ஏற்றுமதியாளர் சங்கம்), ஈஸ்வரன், பொன்னுசாமி (சைமா), முத்துரத்தினம் (டீமா), ராஜாமணி (நிட்மா), கிருஷ்ணன் (டெக்மா), விவேகானந்தன் (சிம்கா) உட்பட, 10க்கும் அதிகமானவர்கள் பங்கேற்றனர்.தொழிற்சங்க பிரதிநிதிகள் தரப்பில், சந்திரன், சம்பத் (சி.ஐ.டி.யு.,), பழனிசாமி, சேகர் (ஏ.ஐ.டி.யு.சி.,), கண்ணபிரான், குணசேகரன் (ஏ.டி.பி.,), முத்துகுமாரசாமி (எம்.எல்.எப்.,), ராம கிருஷ்ணன், பாலசுப்ரமணியம் (எல்.பி.எப்.,), தண்டபாணி (ஐ.என்.டி.யு.சி.,), சந்தானகிருஷ்ணன் (பி.எம்.எஸ்.,), முத்துசாமி (எச்.எம்.எஸ்.,) பங்கேற்று, கோரிக்கைகளை விளக்கினர்.பேச்சின் இறுதியில், 33 சதவீத கூலி உயர்வு வழங்க, சுமுக உடன்பாடு ஏற்பட்டது. அதன்படி, 2016-17ல், 18 சதவீதம், அடுத்து வரும் மூன்று ஆண்டுகளுக்கு, தலா, ஐந்து சதவீதம் என, மொத்தம், 33 சதவீத சம்பள உயர்வுக்கு இரு தரப்பினரும் ஒப்புக்கொண்டனர். 10 ரூபாயாக இருந்த பயணப்படி, 20 ரூபாயாகவும்; பஞ்சப்படியாக மாதம், 1,500 ரூபாய், அதற்கு மேல் உயரும் ஒவ்வொரு புள்ளிக்கும், 13 காசு வீதம் கணக்கிட்டு வழங்குவது எனவும், முடிவு செய்யப்பட்டது."ஓவர் டைம்' வேலைக்கு, 25 ரூபாய் டீ பேட்டா வழங்குவது; பணிக்காலத்தில் மரணமடையும் தொழிலாளருக்கு, 17 ஆயிரம் ரூபாய் வழங்குவது; தொழிலாளர்களுக்கு, ஒரு லட்சம் ரூபாய் மதிப்பில், குழு காப்பீடு செய்வது எனவும் தீர்மானிக்கப்பட்டது. ஓராண்டுக்கு மேல் பணியாற்றி வரும் பெண் தொழிலாளியின் திருமணத்துக்கு, 1,000 ரூபாய்; இரண்டு ஆண்டுகளுக்கு மேல் இருந்தால், 2,000 ரூபாய்; மூன்றாண்டுக்கு மேல் இருந்தால், 3,000 ரூபாய் திருமண நிதியுதவி வழங்கப்படும். அதிகபட்ச திருமண உ<தவியாக, 3,000 ரூபாய் வழங்கப்படும்.ஒப்பந்தத்தில், தொழில் அமைப்பு நிர்வாகிகள், தொழிற்சங்க பிரதிநிதிகள் கையெழுத்திட்டனர். முதல்கட்டமாக, தொழிலாளர் நலச்சட்ட பிரிவு, 18(1)ன் படி, இரு தரப்பினரும் ஒப்பந்தம் செய்தனர். அடுத்தகட்டமாக, தொழில் அமைப்பினர், தொழிற்சங்க நிர்வாகிகள், தொழிலாளர் துறை அதிகாரிகள் முன்னிலையில், முத்தரப்பு ஒப்பந்தம் ஏற்படுத்துவது என, தீர்மானிக்கப்பட்டுள்ளது.இனி, எவ்வளவு கிடைக்கும்?பனியன் கம்பெனிகளில் பணியாற்றுவோருக்கு, புதிய ஒப்பந்தப்படி, சம்பளம் எவ்வளவு கிடைக்கும் என்ற விவரத்தை, தொழிற்சங்கங்கள் தெரிவித்துள்ளன.அதன் விவரம்:"கட்டிங்', டெய்லர், "அயரன்', மிஷின், சிங்கர், "பேக்கிங்' தொழிலாளர்கள், அடிப்படை சம்பளமாக, 158.35 ரூபாய் பெற்று வருகின்றனர். முதலாம் ஆண்டு சம்பள உயர்வு, 28.50(18 சதவீதம்); பஞ்சப்படி, 137.97 ரூபாய்; பயணப்படி, 20 ரூபாய் என, 345 ரூபாய் சம்பளம் கிடைக்கும். செக்கிங் தொழிலாளர், 90.42 ரூபாய் சம்பளத்துடன், சம்பள உயர்வு, 16.27 ரூபாய், படி உயர்வுகளுடன், 264.70 ரூபாய் கிடைக்கும். லேபிள்' வைக்கும் தொழிலாளருக்கு, 81.48 ரூபாய் சம்பளத்துடன், சம்பள உயர்வு, 14.67 ரூபாய், படி உயர்வுடன், 254 ரூபாய் கிடைக்கும். கைமடிக்கும் தொழிலாளிக்கு, 79.20 ரூபாய் சம்பளத்துடன், சம்பள உயர்வு, 14.26 ரூபாய், பஞ்சப்படி, பயணப்படி சேர்த்து, 251.40 ரூபாய் கிடைக்கும். "டேமேஜ்' பார்க்கும் தொழிலாளிக்கு, 63.33 ரூபாய் சம்பளத்துடன்,  சம்பள உயர்வு, 11.40 ரூபாய், படி உயர்வுகளுடன், 232.70 ரூபாய் கிடைக்கும்.அடுக்கி கட்டும் தொழிலாளிக்கு, 45.39 ரூபாய் சம்பளத்துடன், சம்பள உயர்வு,  8.17 ரூபாய், படி உயர்வுடன், 211.50 ரூபாய் சம்பளம் கிடைக்கும். "லோக்கல்' பிரிவு மிஷின் தொழிலாளிக்கு, 147.62 ரூபாய் சம்பளத்துடன், சம்பள உயர்வு, 26.57 ரூபாய், படி உயர்வுடன், 332.16 ரூபாய் சம்பளம் கிடைக்கும்.தொழிற்சங்க பிரதிநிதிகள் கூறுகையில், "தொழிலாளர்கள் ஒவ்வொருவருக்கும், "ஷிப்ட' ஒன்றுக்கு, சம்பள உயர்வு மற்றும் படி உயர்வுடன் சேர்த்து, புதிய சம்பளம் வழங்க வேண்டும். இந்த ஒப்பந்தம், 2020, மார்ச், 31 வரை, அமலில் இருக்கும். சில நிறுவனங்களில், ஒப்பந்த சம்பளத்தை காட்டிலும், நடைமுறையில் கூடுதல் ம்பளம் வழங்கப்படும்; அத்தொழிலாளர்களுக்கும், புதிய சம்பள உயர்வு பொருந்தும்' என்றனர்.</description>
</news>
