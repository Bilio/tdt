<news>
<headline>அன்னாலயா - கதல் பிரியாணி</headline>
<description>
வழக்கம் போலவே, நாளிதழோட சினிமா பக்கங்களை சுவாரஸ்யமா மேய்ஞ்சிட்டு, அடுத்த பக்கத்தை திருப்புனவுடனே, உடம்புக்குள்ளே ஒரு பெரிய 'ஷாக்'! 'ஆஹா... நம்ம அயிட்டம் ஏதோ ஒண்ணு இருக்குதுடா'ன்னு, சப்புக் கொட்டிக்கிட்டே உத்துப் பார்த்தா, அது... கதல் பிரியாணி. இதுக்கு மேல வேற என்ன வேணும்? கஞ்சி போட்ட கதர் சட்டையை எடுத்து மாட்டிக்கிட்டு, உடனே கிளம்பிட்டேன்.'வணக்கம்' சொல்லி கதவைத் திறந்தாரு, நுங்கம்பாக்கம் 'அன்னாலயா' ஊழியர். 'ரொம்ப சந்தோஷம்'ன்னு மனசுக்குள்ளே சொல்லிக்கிட்டே, கடைக்குள்ளே கால் வைச்சா, அம்புட்டு அமைதி! ஆனா, அந்த அமைதியை ஒரு சத்தம் அழகா கிழிச்சது. 'எனக்கு பாயாசம் வேணாம்; சாக்கி தான் வேணும்'னு, ஒரு குழந்தை ஒரே அடம்; அழகா இருந்தது அந்த அடம்! 'ஏய்...குழந்தையை ரசிக்கவா இங்கே வந்தே?'ன்னு, வயித்துக்குள்ளே இருந்த அசுரன் பசி மயக்கத்துல திட்ட, 'மெனு கார்டை' எடுத்து, 'ஏபிசிடி' வாசிக்க ஆரம்பிச்சேன். 'ஆத்தாடி... எம்புட்டு அயிட்டம்'னு மெனுவைப் பார்த்து பெருமூச்சு விட்டு, நான் தேடி வந்த 'கதல் பிரியாணி'யை மட்டும், 'ஆர்டர்' பண்ணினேன். அடுத்த பத்தாவது நிமிஷம், என் மேஜையில, நான் தேடி வந்த க(கா)தல்!கதல் பிரியாணி: உப்பு, மஞ்சள் தூள், கரம் மசாலா சேர்த்து பலாக்காயை வேக வைக்கணும். வாணலியில எண்ணெய், நெய் ஊத்தி, கிராம்பு, ஏலக்காய், சோம்பு, வெங்காயம் சேர்த்து வதக்கணும். இப்போ, ஊற வைச்சிருக்கிற சீரக சம்பா அரிசி கூட, பலாக்காய் உட்பட எல்லாத்தையும் சேர்த்து, 'தம்' முறையில சமைச்சு எடுத்தா, கதல் பிரியாணி, நாம 'கதம்' பண்ண தயாராயிடும்.ருசியின் ரகசியம்: 'பண்ருட்டியில் இருந்து இறக்குமதி செய்யப்படுற பலாக்காய்களும்; எங்க தனித்துவமான செய்முறை பக்குவமும் தான் ருசிக்கு காரணம்' என்கிறார், 'அன்னாலயா' சமையற்கலைஞர் மாரியப்பன்.என்ன விலை?: மண்பானையில் வைத்து பரிமாறப்படும் கதல் பிரியாணி, 184 ரூபாய்.சோத்து மூட்டை: ரசத்தை ரசிச்சு குடிச்சு, தயிர் சோறை நல்லா பிசைஞ்சு, விரலை உறிஞ்சு சாப்பிட்டே பழக்கப்பட்ட நமக்கு, ரொம்ப, 'டீசன்டா' இருந்த இடம், சங்கோஜத்தை உண்டாக்கிடுச்சு. இருந்தாலும் விடுவேனா; மட்டன் மாதிரி வரி, வரியா இருந்த பலாக்காயை பல்லால பதமா இழுத்து, பிரியாணி மேல கிரேவியை ஊத்தி, தயிர் பச்சடியை கடைசியில மொத்தமா வழிச்சு, விரலை உறிஞ்சுனேன் பாருங்க... ஆஹா...அடடா... ருசியோ ருசி!இடம்: அன்னாலயா, சென்னை.போன்: 044 - 4910 1019நேரம்: காலை 7:30 - இரவு 10:00 மணி</description>
</news>
