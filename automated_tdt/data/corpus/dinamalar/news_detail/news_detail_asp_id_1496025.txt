<news>
<headline>திருப்பூரில் வரும் 9, 10ல் "தினமலர்' - வழிகாட்டி  2 நாட்கள்! உயர்கல்வி தேர்ந்தெடுக்க பொன்னான வாய்ப்பு</headline>
<description>
திருப்பூர் :பிளஸ் 2 முடித்த மாணவர்கள், உயர் கல்வி தேர்வு செய்வது தொடர்பாக, பொன்னான ஆலோசனை வழங்கும், "தினமலர்' - வழிகாட்டி நிகழ்ச்சி, திருப்பூரில் வரும், 9, 10ல் நடக்கிறது; கல்வியாளர்கள் பங்கேற்று, ஆலோசனை வழங்க உள்ளனர்.பிளஸ் 2 பொதுத்தேர்வு எழுதிய மாணவர்கள், உயர்கல்வியை நோக்கி, பயணத்தை துவக்க திட்டமிட்டு வருகின்றனர். எதிர்காலம் சிறப்பாக அமைய, எந்த பாடத்தை தேர்வு செய்வது; எந்த கல்லூரியில் படிக்கலாம் என்பதை முடிவு செய்வதில், மாணவர்களும், பெற்றோரும் குழப்பம் அடைகின்றனர்.சமூக நலன், மாணவர் நலனில் எப்போதும் அதிக அக்கறை கொண்டுள்ள, "தினமலர்' நாளிதழ், 10ம் வகுப்பு மற்றும் பிளஸ் 2 பொதுத்தேர்வு மாணவர்களுக்காக, "ஜெயித்துக் காட்டுவோம்' நிகழ்ச்சி; பிளஸ் 2 முடித்த மாணவர்களுக்கு வழிகாட்ட, வழிகாட்டி நிகழ்ச்சிகளை ஆண்டுதோறும் நடத்துகிறது. தேர்வு முடிவை எதிர்பார்த்து, பிளஸ் 2 மாணவர்கள் காத்திருக்கின்றனர். உயர்கல்வி தொடர்பாக எழும் சந்தேகங்களை நிவர்த்தி செய்வதற்காக, வழிகாட்டி நிகழ்ச்சி நடத்தப்படுகிறது.பின்னலாடை நகரான திருப்பூரில், வித்யா கார்த்திக் மண்டபத்தில், வரும், 9, 10ல் நடக்கிறது. "தினமலர்' நாளிதழுடன், பாரத் பல்கலை, ஸ்ரீராமகிருஷ்ணா கல்வி குழுமம், ஈஸ்வர் பொறியியல் கல்லூரி, ஸ்ரீசக்தி கல்வி நிறுவனங்கள், நேரு கல்வி குழுமம், கே.எம்.சி.எச்., - டாக்டர் என்.ஜி.பி., கல்வி நிறுவனங்கள், நிப்ட்-டீ கல்லூரி, ஸ்ரீகிருஷ்ணா கல்வி நிறுவனங்கள், ஆர்.வி.எஸ்., கல்வி குழுமங்கள், கரம் கோர்த்துள்ளன.காலை, 10:00 முதல் இரவு, 7:00 மணி வரை நடக்கும் இந்நிகழ்ச்சி, கருத்தரங்கம் மற்றும் கண்காட்சி என, இரு சிறப்பு அம்சங்களை கொண்டது. உயர்கல்வி குறித்த கருத்தரங்கு, காலை, 10:00 முதல், 11:30 மணி வரை நடைபெறும். காலை, 10:00 முதல், இரவு, 7:00 மணி வரை நடக்கும் கண்காட்சியில், ஏராளமான கல்வி நிறுவனங்கள் பங்கேற்று, அரங்குகள் அமைக்கின்றன.கருத்தரங்கில், 15க்கும் மேற்பட்ட வல்லுனர்கள், கல்வியாளர்கள் விளக்கம் அளிப்பர். எந்த கல்லூரி, பல்கலையை தேர்வு செய்யலாம்? விருப்பமான படிப்பு எந்த கல்லூரியில் கிடைக்கும்? சேர்க்கை பெறுவது எப்படி? கல்லூரிகளின் கட்டமைப்புகள் என, "அப்ளிகேஷன்' முதல் "அட்மிஷன்' வரை ஏற்படும் சந்தேகங்களுக்கு விளக்கம் பெறலாம்.இன்ஜினியரிங், தகவல் தொழில்நுட்ப துறையின் எதிர்காலம்; கட்டடவியல், சி.ஏ., - ஐ.சி.டபிள்யூ.ஏ., - ஏ.சி.எஸ்., போன்ற படிப்புகளை எப்படி படிப்பது; ஊடகவியல், அறிவியல், அனிமேஷன், கிராபிக்ஸ் படிப்புகள், ஐ.ஏ.எஸ்., - ஐ.பி.எஸ்., போன்ற சிவில் சர்வீஸ் தேர்வுகள், பொது நுழைவுத்தேர்வுகள்; தனியார் கல்லூரி நுழைவுத்தேர்வு எழுதும் முறை; கல்விக்கடன் பெறும் வழிமுறை குறித்து, ஆலோசனை அளிக்கப்படும்.உயர்கல்வி குறித்த முழு விவரங்கள் அடங்கிய, "தினமலர்' வழிகாட்டி புத்தகம் இலவசமாக வழங்கப்படும். அனுமதி இலவசம். மாணவர்களே, உங்கள் எதிர்காலம் கருதி "தினமலர்' நாளிதழ் நடத்தும் இந்நிகழ்ச்சியில், தவறாமல் பங்கேற்று, வாழ்வில் வெற்றி பெறுங்கள்.</description>
</news>
