<news>
<headline>எஸ்.வி.எஸ்., கல்லூரி சேர்மன் கணவரின் முன் ஜாமின் மனு விசாரணை ஒத்திவைப்பு</headline>
<description>
விழுப்புரம்:எஸ்.வி.எஸ்., கல்லுாரி சேர்மன் வாசுகி கணவரின் முன் ஜாமின் மனு மீதான விசாரணை  ஒத்திவைக்கப்பட்டது.விழுப்புரம் மாவட்டம், கள்ளக்குறிச்சி அடுத்த பங்காரம் கிராமத்தில் உள்ள,  எஸ்.வி.எஸ்., இயற்கை மற்றும் யோகா மருத்துவக் கல்லுாரி மாணவிகள் மோனிஷா, சரண்யா, பிரியங்கா ஆகியோர், கல்லுாரிக்கு அருகில் உள்ள விவசாயக் கிணற்றில், கடந்த ஜனவரி 23ம் தேதி, மர்மமான முறையில் இறந்து கிடந்தனர்.இதுதொடர்பாக, கல்லுாரி தாளாளர் வாசுகி, அவரது கணவர் சுப்ரமணியன், மகன் சுவாகர் வர்மா, கல்லுாரி முதல்வர் கலாநிதி, உதவியாளர் வெங்கடேசன் ஆகியோர் மீது, சின்னசேலம் போலீசார் வழக்குப் பதிந்தனர். பின், இந்த வழக்கு, சி.பி.சி.ஐ.டி., போலீஸ் விசாரணைக்கு மாற்றப்பட்டது.சுப்ரமணியனை தவிர மற்ற நான்கு பேரும் கைது செய்யப்பட்டு சிறையில் அடைக்கப்பட்டனர். உடல்நலன் பாதிக்கப்பட்ட சுப்ரமணியன், சென்னை தனியார் மருத்துவமனையில் சிகிச்சை பெற்று வருகிறார்.இதற்கிடையில், சிறையில் இருந்த வாசுகி, சுவாகர் வர்மா, கலாநிதி, வெங்கடேசன் ஆகியோர் நிபந்தனை ஜாமின்  பெற்றனர்.இந்நிலையில், சென்னை தனியார் மருத்துவமனையில் சிகிச்சை பெற்று வரும் சுப்ரமணியத்தின் உடல்நிலை முன்னேற்றம் அடைந்திருப்பதால், போலீசார் அவரை கைது செய்ய வாய்ப்பு உள்ளது.இதனை தவிர்க்க, கடந்த 4ம் தேதி, சுப்ரமணியத்திற்கு முன் ஜாமின் கேட்டு, விழுப்புரம் மாவட்ட நீதிமன்றத்தில், மனு தாக்கல் செய்யப்பட்டது. இம்மனு மீதான விசாரணை நேற்று நடந்தது.மனுவை விசாரித்த நீதிபதி சரோஜினி தேவி, விசாரணையை, வரும் 12ம் தேதிக்கு ஒத்திவைத்து உத்தரவிட்டார்.</description>
</news>
