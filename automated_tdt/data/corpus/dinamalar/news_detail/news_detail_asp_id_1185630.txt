<news>
<headline>அரசியலில் புதிய அத்தியாயத்தை ஏற்படுத்துகிறதா ஆம்ஆத்மி கட்சி</headline>
<description>
டில்லி சட்டசபை தேர்தலில் பெரிய வெற்றி பெற்றதன் மூலம் ஆம்ஆத்மி கட்சி நாட்டையே திரும்பி பார்க்க வைத்திருக்கிறது. பாரம்பரிய கட்சிகளின் அரசியல் போக்கு பிடிக்காமல், மக்கள் மாற்றத்தை விரும்புகின்றனர் என்பதையே ஆம்ஆத்மியின் வெற்றி காட்டுகிறது. மத்தியில் ஆண்ட கட்சி, ஆளும் கட்சிக்கு சவால் விட்டு ஆட்சிக்கு வந்திருக்கிறது. அரசியலில் இது புதிய அத்தியாயத்தை ஏற்படுத்துமா, இல்லை பழைய கட்சிகளின் படியே ஆம்ஆத்மி ஆட்சி நடத்துமா என்பதை பொறுத்திருந்து தான் பார்க்க வேண்டும். இது தொடர்பாக ஆங்கில தொலைக்காட்சி சேனலில் கலந்துரையாடல் நடந்தது.இதில் ஆம்ஆத்மி செய்தித்தொடர்பாளர் ராகவ் சந்தா, பா.ஜ., செய்தித்தொடர்பாளர் நலின் கோஹ்லி, பொருளாதார நிபுணர் டாக்டர் சுர்ஜித் பஹல்லா மற்றும் ஆத்ஆத்மி எம்.எல்.ஏ., சரிதா சிங் ஆகியோர் பங்கேற்றனர்.ஆத்ஆத்மி செய்தித்தொடர்பாளர் ராகவ் சந்தா: மக்கள் என்றுமே மாற்றத்தை விரும்புவார்கள். பழையகட்சிகளின் ஆட்சி முறை ஒரே மாதிரி இருந்ததால் மக்களுக்கு வெறுப்பு ஏற்பட்டது. நாட்டில் வளர்ச்சியை ஏற்படுத்த, ஆட்சியில் புதிய அணுகுமுறை தேவை. அதை எதிர்பார்த்தே மக்கள் ஆம்ஆத்மிக்கு ஓட்டளித்துள்ளார். எங்கள் மீது எதிர்பார்ப்பு அதிகமாக உள்ளது. நாட்டிலேயே இளமையானவர்களை கொண்ட அமைச்சரவையை ஆம்ஆத்மி அமைத்துள்ளது. படித்த, திறமையானவர்கள் ஆட்சிப்பொறுப்பில் உள்ளனர். அவர்கள் சிறப்பான ஆட்சியை அளித்து, டில்லியில் வளர்ச்சியை ஏற்படுத்துவர். ஆம்ஆத்மியின் ஆட்சிமுறை இந்தியாவில் புதிய அத்தியாயத்தை ஏற்படுத்தும் என்பதில் சந்தேகமில்லை.பா.ஜ., செய்தித்தொடர்பாளர் நலின் கோஹ்லி: ஆம்ஆத்மி கட்சி புதிய அத்தியாயத்தை ஏற்படுத்தும் என்பதை ஏற்றுக் கொள்ள முடியாது. நாட்டிலேயே இளமையான அமைச்சரவை என்கின்றனர். ஆனால் அதில் ஒரு பெண்ணுக்கு இடம் அளிக்கப்படவில்லை என்பது ஏமாற்றமான விஷயம். இலவச குடிநீர், மலிவான மின்சாரம் மற்றும் 15 லட்சம் சி.சி.டி.வி. கேமராக்கள் பொருத்தப்படும் என நிறைவேற்ற முடியாதவற்றை, ஆம்ஆத்மி வாக்குறுதியாக கொடுத்திருக்கிறது. முதலில் இதற்கான ஆரம்பகட்ட நிதி எங்கிருக்கிறது என்பதை ஆம்ஆத்மி விளக்க வேண்டும்.பொருளாதார நிபுணர் டாக்டர் சுர்ஜித் பஹல்லா: இதுவரை இருந்த அரசியல் ஒரே மாதிரியான பொருளாதார கொள்கைகளைத்தான் பின்பற்றி வருகின்றன. லஞ்சம், ஊழலை ஒழித்தாலே, அரசின் நிதிநிலைமை சிறப்பாக இருக்கும். ஆம்ஆத்மி கட்சி மக்களை அணுகும் முறையில் மாற்றத்தை ஏற்படுத்த வேண்டும். இலவசங்களை வழங்காமல், லஞ்சம் இல்லாமல் இருந்தாலே பொருளாதார வளர்ச்சி ஏற்படும். ஆம்ஆத்மி கட்சி அப்படி ஒரு மாற்றத்தை ஏற்படுத்தினால், வளர்ச்சி திட்டங்களை செயல்படுத்தலாம்.ஆம்ஆத்மி எம்.எல்.ஏ., சரிதா சிங்: ஆம்ஆத்மி கட்சியில் எம்.எல்.ஏ.,வாக பதவியேற்ற ஒவ்வொருவரும் தங்களது பொறுப்புகளை உணர்ந்துள்ளனர். அமைச்சரவை மக்களின் முன்னேற்றத்தை மனதில் கொண்டு செயல்படும். திட்டங்களை நாங்கள் எவ்வாறு செயல்படுத்துகிறோம் என்பதை பொறுத்திருந்து பாருங்கள். ஆட்சிமுறையில் மற்ற மாநிலங்களுக்கு முன்னோடியாக ஆத்ஆத்மி கட்சி இருக்கும். இதன்மூலம் அரசியலில் ஒரு புதிய மாற்றத்தை ஏற்படுத்துவோம்.இவ்வாறு கலந்துரையாடல் நடந்தது.</description>
</news>
