<news>
<headline>'குகை' ஜிலேபி</headline>
<description>
'ஹார்ன்' இசையால், பயணத்தை இன்னும் அழகாக்கிக் கொண்டிருந்தார், ஓட்டுனர்; 'டிக்கெட் எடுக்காதவங்க யாராவது இருக்கீங்களா?' பேருந்தின் மேற்கூரையை பலமாய் அடித்து, நடத்துனர் கூவ... யாரிடமும் பதிலில்லை; கடைசியில், 'கை பிடிக்காத' வடிவேலுவாய் தள்ளாடி வந்தவர், என் அருகில் வந்து அமர்ந்துக் கொண்டார், அவர்.'அண்ணே... குகை பஸ் ஸ்டாப் வந்தா சொல்றீங்களா?' நான் கேட்க, விரல்களுக்குள் சொருகி வைத்திருந்த நோட்டுக்களை, ஒவ்வொன்றாக அடுக்க ஆரம்பித்தவர், 'ஊருக்கு புதுசாண்ணே?' என்றபடி, கேள்வியையே பதிலாய் தந்தார்; 'ஆம்' என்றேன். 'அங்கே எங்கண்ணே போறீங்க?' மறுபடியும் தொடர்ந்தவர், என் பதிலுக்காக காத்திராமல், 'அந்த ஏரியா ஜிலேபியோட ருசியே தனி தான். சேலம் வர்றவங்க, இங்கே வந்து ஜிலேபி வாங்காம போக மாட்டாங்க!' என்றார். 'நானும் அதுக்குத் தான் வந்திருக்கேன்' என சொல்வதற்கு வாய் திறக்கையில், 'வர்ற ஸ்டாப் தான்!' என முடித்தார். பேருந்து, தன் களைப்பை போக்க நின்றது; நான், 'குகை'க்குள் கால் வைத்தேன்.'சண்முக விலாஸ் கடையா; அதோ இருக்கு பாருங்க, அது தான்' வழிப்போக்கன் கை நீட்டிய திசையில் இருந்தது, நான் தேடி வந்த கடை. 300 ஆண்டுகள் பழமையான மாரியம்மன் கோவில் இருக்கும் அந்தப் பகுதியில், ஏராளமான ஜிலேபி கடைகள் இருந்தாலும், 'ஸ்ரீ சண்முக விலாஸ்' தான், அதற்கெல்லாம் முன்னோடியாம்.சுடச்சுட ஜிலேபி: அரைச்சு வைச்சிருக்கிற உயர் ரக உளுந்தம் பருப்பை, துணியில முடிஞ்சு, கொதிக்கிற எண்ணெயில கோலம் போடணும். வெந்ததும் அதை எடுத்து சர்க்கரை, ரோஸ் வாட்டர், பச்சை கற்பூரம், நெய் கலந்து, கம்பி பதத்துல காய்ச்சி வைச்சிருக்கிற சர்க்கரைப் பாகுல போட்டா, ஜிலேபி ரெடி.ருசியின் ரகசியம்: நயமான உளுந்தை வாங்கி, அதை நாங்களே அரைக்கிறதும்; சரியான பதத்துல, சர்க்கரைப் பாகை தயாரிக்கிறதும் தான், 60 வருஷமா எங்களோட ருசிக்கு காரணம் என்கிறார், கடையின் உரிமையாளர் பாஸ்கர்.என்ன விலை?: 35க்கும் அதிகமான எண்ணிக்கை கொண்ட ஒரு கிலோ ஜிலேபி, ரூ.180. சில்லரை விலையில், ஒன்று, 5 ரூபாய்.சோத்துமூட்டை: நல்ல பதமா சர்க்கரைப் பாகுல ஊறி, இளஞ்சூடா இருந்த ஜிலேபி, நாக்குல பட்டவுடனே பஞ்சா கரைஞ்சிடுச்சு. ருசி பார்க்க தந்த, 2 ஜிலேபி போக, கால் கிலோ வாங்கி, அங்கேயே காலி பண்ணிட்டேன். வீட்டுக்கு வாங்கிட்டுப் போய் அசத்தலாம்னு, 2 கிலோ வாங்கினேன்; ஊருக்கு போறதுக்குள்ளே, அரை கிலோவை, நானே உள்ளே தள்ளிட்டேன். தப்பு தான்... இருந்தாலும், என் வாயை கட்டுப்படுத்த முடியலையே!இடம்: ஸ்ரீ சண்முக விலாஸ் ஜிலேபி கடை, சேலம்போன்: 94436 53585நேரம்: காலை 7.00  - இரவு 9.00 மணி</description>
</news>
