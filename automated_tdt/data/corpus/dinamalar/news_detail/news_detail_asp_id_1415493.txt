<news>
<headline>அருண் ஜெட்லி மீதான கெஜ்ரிவாலின் குற்றச்சாட்டு சரியானதா</headline>
<description>
தற்போதைய நிதியமைச்சர் அருண் ஜெட்லி, டில்லி கிரிக்கெட் சங்கத்தின் தலைவராக இருந்த போது ஊழலில் ஈடுபட்டார் என டில்லி முதல்வர் கெஜ்ரிவால் குற்றம் சாட்டியுள்ளார். கெஜ்ரிவாலின் முதன்மை செயலர் ராஜேந்திரகுமார் அலுவலகத்தில் சி.பி.ஐ., திடீர் சோதனை நடத்தியது. அதுவரை அமைதியாக இருந்த கெஜ்ரிவால், சோதனைக்கு பின் அருண் ஜெட்லி மீது குற்றம் சாட்டுகிறார். இந்த குற்றச்சாட்டு உண்மையானதா அல்லது சந்தர்ப்பவாத அரசியலா என்ற தலைப்பில் தனியார் ஆங்கில செய்தி தொலைக்காட்சி சேனலில் விவாதம் நடந்தது.
நிகழ்ச்சியை பர்கா தத் தொகுத்து வழங்கினார். விவாதத்தில் பா.ஜ., செய்தித்தொடர்பாளர் ஜி.வி.எல்.நரசிம்ம ராவ், ஆம் ஆத்மி செய்தித்தொடர்பாளர் ராகவ் சட்கா, காங்., செய்தித்தொடர்பாளர் டாம் வடக்கன் ஆகியோர் பங்கேற்றனர்.தொகுப்பாளர் பர்கா தத்: டில்லி முதல்வர் அரவிந்த் கெஜ்ரிவால், மத்திய நிதியமைச்சர் அருண் ஜெட்லி மீது அடுக்கடுக்காக குற்றச்சாட்டுகளை வைக்கிறார். சி.பி.ஐ., நடத்திய ரெய்டில் முக்கிய ஆவணங்களை எடுத்து சென்று விட்டனர் எனக்கூறுகிறார். மத்திய அரசு பழிவாங்கும் நடவடிக்கைகளில் ஈடுபடுகிறது என்றும் தெரிவிக்கிறார். இந்தக் குற்றச்சாட்டுகளை எல்லாம் அருண் ஜெட்லி நேரடியாகவே மறுக்கிறார். கெஜ்ரிவால் வாய்க்கு வந்தபடி எல்லாம் உளறுகிறார் என்று ஜெட்லி கூறுகிறார். இந்த குற்றச்சாட்டுகளில் உண்மை இருக்குமா அல்லது இருகட்சிகளும் சந்தர்ப்பவாத அரசியலில் ஈடுபடுகின்றனவா.பா.ஜ., செய்தித்தொடர்பாளர் ஜி.வி.எல்.நரசிம்ம ராவ்: இந்த குற்றச்சாட்டில் துளியளவும் உண்மையில்லை. அதை அருண் ஜெட்லியே விளக்கி விட்டார். ஊழலை ஒழிப்பேன் என ஆட்சிக்கு வந்த ஆம் ஆத்மி மற்றும் கெஜ்ரிவால் ஊழலுக்கு துணை போகின்றனர். ஒருபக்கம் ஜன் லோக்பால் சட்டம் கொண்டு வருவேன் என்று கூறும் கெஜ்ரிவால், ஊழல் முதன்மை செயலரை கூட வைத்திருக்கிறார். அவர் ஊழல் செய்தார் என தெரிந்தும் அவருக்கு துணை நிற்கிறார். இவ்வளவு காலம் தெரிவிக்காமல், சி.பி.ஐ., ரெய்டுக்கு பின் கண்டதை உளறுகிறார். ஊழல் புகாரில் மாட்டிக் கொண்டதை மறைக்க ஜெட்லி மீது புகார் கூறுகிறார். இந்த செயலை முதல்வர் நாற்காலியில் உள்ள ஒருவர் செய்வதுதான் வேதனை அளிக்கிறது.இதன் பின்னணியில் காங்கிரஸ் கட்சி இருக்குமா என்ற சந்தேகம் எழுகிறது. ஏனென்றால் நேஷனல் ஹெரால்டு வழக்கில் காங்., தலைவர் சோனியாவும், ராகுலும் மாட்டிக் கொண்டுள்ளனர். அதனால் பா.ஜ., மீது ஊழல் புகாரை தெரிவிக்கும்படி காங்., கட்சி தூண்டியிருக்கலாம்.ஆம் ஆத்மி செய்தித்தொடர்பாளர் ராகவ் சட்கா: ஆதாரமில்லாமல் எந்தவொரு குற்றச்சாட்டையும் யார் மீதும் சுமத்த முடியாது. கெஜ்ரிவால் ஆதாரத்துடன் தான் குற்றச்சாட்டை தெரிவித்துள்ளார். அந்த ஆதாரங்களை எல்லாம் சி.பி.ஐ.,யை வைத்து பா.ஜ., அழித்து விடப்பார்க்கிறது. பா.ஜ.,வால் டில்லி, பீஹார் தோல்விகளை ஏற்றுக் கொள்ள முடியவில்லை. அதனால் எதிர்க்கட்சிகள் மீது பழிவாங்கும் அரசியலில் ஈடுபட்டு வருகிறது.காங்., செய்தித்தொடர்பாளர் டாம் வடக்கன்: அருண் ஜெட்லி மீதான குற்றச்சாட்டுக்கு பின்னணியில் காங்., கட்சி இருக்கிறது என்பதை ஏற்றுக் கொள்ள முடியாது. ஊழலை ஒழிப்பேன் என்ற ஆட்சிக்கு வந்த பா.ஜ., ஊழலில் ஈடுபடுகிறது. தற்போது நாட்டின் சகிப்புப்தன்மை குறித்து சந்தேகம் எழுகிறது. ஆட்சியில் இருக்கிறோம் என தங்கள் இஷ்டத்துக்கு பா.ஜ., செய்ய நினைத்தால் அது அவர்களுக்கு அழிவை கொண்டு வரும். இதையெல்லாம் கவனித்துக் கொண்டிருக்கும் மக்கள் பா.ஜ.,வுக்கு பாடம் புகட்டுவர்.இவ்வாறு விவாதம் நடந்தது.</description>
</news>
