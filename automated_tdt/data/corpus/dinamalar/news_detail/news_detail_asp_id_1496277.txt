<news>
<headline>தேர்தல் புறக்கணிப்பு அறிவிப்பு: விவரம் தெரியப்படுத்த அறிவுறுத்தல்</headline>
<description>
நாமக்கல்: 'அடிப்படை பிரச்னையை முன் வைத்து தேர்தல் புறக்கணிப்பு செய்வதாக அறிவிக்கப்பட்டால் உடனடியாக அதன் விவரங்களை தெரியப்படுத்த வேண்டும்' என, மாவட்ட தேர்தல் நடத்தும் அலுவலர் தட்சிணாமூர்த்தி கூறினார்.ராசிபுரம், சேந்தமங்கலம், நாமக்கல் ஆகிய, மூன்று சட்டசபை தொகுதிகளுக்கான தேர்தல் நடத்தும் அலுவலர்கள், உதவி தேர்தல் நடத்தும் அலுவலர்களுக்கான ஆலோசனைக் கூட்டம், நாமக்கல் கலெக்டர் அலுவலக கூட்ட அரங்கில் நடந்தது. அப்போது, மாவட்ட தேர்தல் நடத்தும் அலுவலர் தட்சிணாமூர்த்தி பேசியதாவது: அனைத்து ஓட்டுச் சாவடிகளிலும், மாற்றுத்திறனாளிகள் ஓட்டுப்போடுவதற்கு ஏதுவாக கைப்பிடியுடன் கூடிய சாய்வு தளம் உள்ளிட்ட அனைத்து அடிப்படை வசதிகளும் இருப்பதை உறுதி செய்ய வேண்டும். பதட்டம் நிறைந்த, 196 ஓட்டுச்சாவடிகளுக்கு உட்பட்ட பகுதிகளில், ஏதாவது ஒரு பிரிவினரால், அல்லது ஒரு சில நபர்களால் பிரச்னைகள் ஏற்பட வாய்ப்புள்ளதா என்ற விவரத்தை தெரிவிக்க வேண்டும். அடிப்படை வசதிகள் தொடர்பாக, தேர்தல் புறக்கணிப்பு செய்வதாக யாராவது அறிவித்தால், என்ன காரணத்துக்காக புறக்கணிக்கின்றனர் என்ற விவரங்களை கேட்டு தெரிவிக்க வேண்டும். ஓட்டுப்பதிவின் போது, மின்னணு இயந்திரத்தில் ஏதாவது குறைபாடு கண்டறியப்பட்டால், ஓட்டுச்சாவடியில் உள்ள அரசியல் கட்சி முகவர்களின் முன்னிலையில அவற்றை சரி செய்ய வேண்டும். இவ்வாறு அவர் பேசினார்.</description>
</news>
