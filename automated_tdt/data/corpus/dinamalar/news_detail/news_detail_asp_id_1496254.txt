<news>
<headline>சென்னிமலை சாயப்பட்டறைகளில் ஒருங்கிணைப்பு குழுவினர் ஆய்வு</headline>
<description>
சென்னிமலை: சென்னிமலை பகுதியில் கடந்த, 50 நாட்களாக மூடி கிடக்கும் சாயப்பட்டறைகளில் மாசுகட்டுப்பாடு அதிகாரிகள் மற்றும் மாவட்ட ஒருங்கிணைப்பு குழுவினர் ஆய்வு நடத்தினர். சென்னிமலை பகுதியில், முழுமையாக சுத்திகரிப்பு நிலையம் அமைத்து 44 சாயப்பட்டறைகள் மட்டும் இயங்கி வருகிறது. தற்போது 14 சாயப்பட்டறைகள் மட்டும் சுத்திகரிப்பு நிலையத்தை புதிய முறையில் நவீனப்படுத்தி உள்ளனர். இது குறித்த அறிக்கை மாவட்ட மாசுகட்டுப்பாடு அலுவலகத்திற்கு தெரிவிக்கப்பட்டது. மாவட்ட கலெக்டர் தலைமையில் அமைக்கப்பட்டுள்ள ஒருங்கிணைப்பு குழுவினர் சாயப்பட்டறைகளை பார்வையிட்டனர். மாவட்ட மாசுகட்டுப்பாடு இன்ஜினியர் விஜயபாஸ்கர், உதவி இன்ஜினியர் உதயகுமார், சென்னிமலை இன்ஸ்பெக்டர் வெங்கடாச்சலம், சென்னிமலை வருவாய் ஆய்வாளர் மற்றும் மின்வாரிய உதவி செயற்பொறியாளர் கொண்ட குழுவினர் ஆய்வு நடத்தினர். குழுவின் பரிந்துரையின் பேரில் தான் மீண்டும் சாயப்பட்டறைகளை இயக்க அனுமதி வழங்கப்படும் என தெரிகிறது. கடந்த, 50 நாட்களுக்கு மேலாக இயங்காமல் உள்ள சாயப்பட்டறைகளை திருட்டுத்தனமாக இரவில் இயக்குவதாக வந்த புகாரின்படி, நேற்று மாசுகட்டுப்பாடு உதவி பொறியாளர் உதயகுமார் சில சாயப்பட்டறைகளில் ஆய்வு செய்தார். அப்படி யாரும் இயக்கவில்லை என தெரிகிறது.</description>
</news>
