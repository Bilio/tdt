<news>
<headline>சினிமா ஆசையை அடக்கிய இலக்கியம்- மணிகண்டன்</headline>
<description>
கவிதை எழுதும் கம்ப்யூட்டர் கரங்கள் இவருடையவை. ஆம், உண்மையில் இவர் ஒரு தொழில் ரீதியான கம்ப்யூட்டர் பொறியாளர். 32 வயது இளைஞராக இருந்தும், தமிழ் இலக்கியத்தின் ஆழமான வாசிப்பாளி. 'ஏசி' அறைக்குள் தானுண்டு, தன் கம்ப்யூட்டர் உண்டு இருக்காமல், ஒரு எழுத்தாளராக ஜொலிக்கிறார். கவிதைத் தொகுப்பு, சிறுகதை, கட்டுரை தொகுப்புகளை வெளியிட்டவர். இலக்கியம் மட்டுமல்லாமல், www.nisaptham.com  வலைப்பூ மூலம் சமூக, அரசியல் விமர்சனங்களையும் எழுதி வருபவர்.இவருடன் நமது சந்திப்பு.பெங்களூருவாசியான உங்களது இளமைப் பருவம்...?பிறந்து வளர்ந்தது ஈரோடு மாவட்டம் கோபிச்செட்டிபாளையத்திற்கு அருகில் இருக்கும் கரட்டடிபாளையம் என்ற கிராமம். அம்மா அப்பா இருவருமே அரசுப்பணியாளர்களாக இருந்தார்கள். பன்னிரெண்டாம் வகுப்பு வரை கோபிசெட்டிபாளையம் வைரவிழா மேல்நிலைப்பள்ளியில் படிப்பு. தமிழ் வழிக்கல்வி. அங்கிருந்த தமிழாசிரியர்களையும், தலைமையாசிரியர் இனியன். கோவிந்தராஜனையும் மறக்கவே முடியாது. பொறியியல் கல்வியை சேலத்திலும், எம்.டெக் படிப்பை வேலூரிலும் முடித்துவிட்டு சில ஆண்டுகள் ஐதராபாத்தில் இருந்தேன். திருமணத்திற்கு பிறகு வேலை நிமித்தமாக பெங்களூருவாசி. என்றாலும் அடிக்கடி ஊருக்குச் சென்று வருவதன் மூலமாக வேரை இழந்துவிடாமல் இருக்கிறேன்.ஒரு ஐ.டி. இன்ஜினியருக்குள் கவிஞர் உருவானது எப்படி?எம்.டெக்., புராஜக்ட் செய்வதற்காக, சென்னையில் ஒரு ஆண்டு இருந்த போதுதான் இலக்கியம் அறிமுகமானது. முதலில் சினிமாக் கவிஞர்களைத் தேடிச் சென்று பார்த்து வருவேன். எப்படியும் சினிமாவில் பாட்டு எழுதிவிட வேண்டும் என்பது லட்சியமாக இருந்தது. ஒவ்வொரு சனி, ஞாயிறுகளிலும் இந்த பயணம் இருக்கும். நிறைய பாடலாசிரியர்களைச் சந்தித்தேன். அலைந்து திரிந்தேன் என்றும் சொல்லலாம். ஒரு கோடை காலத்தின் மதியத்தில் அப்படித் திரிந்து கொண்டிருந்த போது, எதேச்சையாக கவிஞர். தமிழச்சி தங்க பாண்டியனின் புத்தக விழா ஒன்றில் மனுஷ்ய புத்திரனைச் சந்தித்தேன். அவர்தான் இலக்கியத்தை அறிமுகப்படுத்தினார். அவர் வழியாக நல்ல கவிதைகள் அறிமுகமாயின. இலக்கிய ஆர்வம் வந்த பிறகு, சினிமா ஆசை அடங்கி விட்டது. இதனால் சினிமாக் கனவை விட்டுவிட்டு கவிதைகள்எழுதுவதோடு நிறுத்திக் கொண்டேன். 'கண்ணாடியில் நகரும் வெயில்' தொகுப்புதான், எனது முதல் கவிதைத் தொகுப்பு. எழுத்தாளர் சுஜாதா கடைசியாக வெளியிட்ட புத்தகமும் அது தான். சமீபமாக கவிதைகள் எழுதுவதில்லை. உரைநடை எழுதுவது தான் விருப்பமாக இருக்கிறது.இளம் எழுத்தாளர்கள்குறைவதேன்?</description>
</news>
