<news>
<headline>பள்ளி பாடம் தாண்டி சிந்தித்தால் அதிக பிரசங்கி?</headline>
<description>
பள்ளி ஆசிரியராக இருந்த நடராஜன், சில ஆண்டுகளுக்கு முன் எழுதிய 'ஆயிஷா' என்ற குறுநாவலை நான் அடிக்கடி படிப்பேன். பாரதி புத்தகாலயம் வெளியிட்டு உள்ளது.பள்ளி ஆசிரியர்களுக்கும், மாணவர்களுக்கும் இடையேயான உறவு எப்படி இருக்க வேண்டும் என்பதை சொல்லும் இக்குறுநாவலின் கதாநாயகி தான் 'ஆயிஷா'. உயர்நிலைப் பள்ளி மாணவி. பாடத்திட்டத்தில் கற்றுத் தருவதைத்  தாண்டி, சிந்திக்கும் திறன் கொண்டவள். இதை பல ஆசிரியர்கள் விரும்பாமல், அவளை அவமதித்தனர். குறிப்பாக, ஆசிரியை ஒருவர், ஆயிஷாவை அதிக பிரசங்கி என, அடித்துக் கொண்டே இருப்பார். ஆசிரியையின் அடி தாங்க முடியாத ஆயிஷா, அடி வலிக்காமல் இருக்க, உடல் மரத்துப் போவதற்காக, ரசாயன கலவை ஒன்றை, ஊசி மூலம் உடலில் புகுத்திக் கொள்வாள். அந்தளவுக்கு அறிவியல் தெரிந்தவள் அவள்.துவக்கத்தில், ஆசிரியையின் அடி மரத்துப் போவதற்காக இருந்தாலும், நாளடைவில் அதுவே விஷமாகி, ஆயிஷா இறந்து விடுவாள். இது தான் ஆயிஷா குறுநாவல்.பள்ளி ஆசிரியிர்கள் மாணவச் செல்வங்களை எப்படி நடத்த வேண்டும்; அவர்களிடம் உள்ள அறிவுத்திறனை கண்டறிந்து எப்படி அவர்களைப் போற்ற வேண்டும்; அறிவுத் திறனை மேலும் எப்படி பெருக்க வேண்டும் என்பதை, ஆயிஷா உணர்த்துகிறாள்.ஆனால், இன்றுள்ள ஆசியர்களும், பாடத்திட்டங்களும் மாணவர்களை சிந்திக்கவே அனுமதிப்பதில்லை. கேள்வி - பதில், அதற்கு மதிப்பெண் பெறுவது என்ற முறையில் தான், பள்ளிகளும், ஆசிரியர்களும் உள்ளனர். பாடத்திட்டத்தை தாண்டி சிந்திக்கும் குழந்தைகளை அவமதிப்பதும், தொடர்ந்து அவர்கள் சிந்தனையை மழுங்கடிப்பதுமே வேலையாகக் கொண்டுள்ளனர்.அறிவார்ந்த இளைஞர் சமூகமே, நம் நாட்டின் எதிர்காலம் என, சொல்லுவோர், அறிவார்ந்த சமூகத்துக்கான இலக்கணத்தை எப்படி மதிப்பிடுகின்றனர் என்பதை, ஆயிஷா குறுநாவல் படம் பிடித்து காட்டுவது, நம் பள்ளி முறையின் அவலத்தை புரிய வைக்கிறது.ஆசிரியர் - மாணவர் இடையேயான உறவு என்பது, கண்ணியமிக்கதாக, அறிவு நிலையை மேம்படுத்துவதாக இருக்கவேண்டும். அதுபோன்ற உறவு மலரும் வரை, இன்றைய ஆசிரியர்கள் அனைவரும், ஆயிஷாவை படித்துக் கொண்டே இருக்கவேண்டும்.'ஓசை' காளிதாசன்,கவிஞர், சமூக ஆர்வலர்</description>
</news>
