<news>
<headline>தேர்தல் செய்திகளை கண்காணிக்க கலெக்டர் தலைமையில் குழு</headline>
<description>
ஈரோடு: தேர்தல் அரசியல் தொடர்பான, 'டிவி' சேனல்கள், தினசரி நாளிதழ்கள் நடவடிக்கையை கண்காணிக்க ஊடக சான்றளிப்பு மற்றும் கண்காணிப்பு குழு அமைக்கப்பட்டுள்ளது.லோக்கல் சேனல்கள், தினசரி நாளிதழ்கள் கடைபிடிக்க வேண்டிய தேர்தல் விதிமுறைகள் குறித்து கண்காணிக்க ஊடக சான்றளிப்பு மற்றும் கண்காணிப்பு குழு அமைக்கப்பட்டுள்ளது. குழு தலைவராக கலெக்டர், துணை தலைவராக ஆர்.டி.ஓ., உறுப்பினர் செயலராக பி.ஆர்.ஓ., உறுப்பினராக மாவட்ட தகவலியல் அலுவலர், மூத்த குடிமகன் ஒருவர் குழுவில் இடம் பெறுவர். ஊடக சான்றளிப்பு மற்றும் கண்காணிப்பு பிரிவு ஈரோடு கலெக்டர் அலுவலக தரைதளத்தில் அமைக்கப்பட்டுள்ளது. 'டிவி' செய்திகளை பார்வையிட வசதியாக, மூன்று 'டிவி'க்கள், மென் பொருட்கள் வசதி கொண்ட இரு கணினி அமைக்கப்பட்டு கண்காணிப்பு பணி சுழற்சி முறையில் நடக்கிறது.ஈரோடு கலெக்டர் பிரபாகர் கூறியதாவது: தேர்தல் குறித்த விழிப்புணர்வு பிரசாரங்களை ஆய்வு செய்ய, தேர்தல் பார்வையாளராக ஈரோடு, திருப்பூர் மாவட்டங்களுக்கு ஜெயின் என்பவர் நியமிக்கப்பட்டுள்ளார். 8 ம் தேதி இரவு வருகிறார். 9 ம் தேதி முதல் 14ம் தேதி வரை ஈரோடு, திருப்பூர் மாவட்டங்களில் ஆய்வு மேற்கொள்கிறார். பொது இடங்களில், தனியாருக்கு சொந்தமான இடங்களில் அனுமதியின்றி விளம்பரம் செய்ததாக, 799 வழக்குகளும், வாகனங்களில் கொடி கட்டி சென்றது, நம்பர் பிளேட்டில் கட்சி வர்ணம் இருந்தது தொடர்பாக, 785 வழக்குகளும் பதிவு செய்யப்பட்டுள்ளது. இவ்வாறு அவர் கூறினார்.</description>
</news>
