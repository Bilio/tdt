<news>
<headline>சீட்டை எதிர்பார்த்து ஏமாந்த அ.தி.மு.க., மகளிர் அணி</headline>
<description>
தர்மபுரி: சட்டசபை தேர்தலில் போட்டியிட, சீட் கிடைக்கும் என எதிர்பார்த்திருந்த அ.தி.மு.க., மகளிர், தர்மபுரி தொகுதியில் முழுமையாக புறக்கணிக்கப்பட்டுள்ளதால், ஏமாற்றம் அடைந்துள்ளனர்.சட்டசபை தேர்தலில், மாவட்டம் வாரியாக குறைந்தது, ஒரு பெண் வேட்பாளர்களை அ.தி.மு.க., தலைமை அறிவிக்க உள்ளதாக தகவல் பரவியது. இதனால், அ.தி.மு.க.,வில் உள்ள மகளிர் அணியினர் மகிழ்ச்சி அடைந்தனர். குறிப்பாக, தர்மபுரி மாவட்டத்தில் உள்ள, ஐந்து சட்டசபை தொகுதிகளில், தர்மபுரி தொகுதி மகளிருக்கு ஒதுக்கப்பட உள்ளதாக தகவல் பரவியதால், முன்னாள் தர்மபுரி நகராட்சி சேர்மன் வெற்றிவேலின் மனைவி மரதம், தர்மபுரி முன்னாள் ஒன்றிய செயலாளர் டாலி ரவியின் மகளும் தற்போதைய ஒன்றிய கவுன்சிலருமான இந்துஜா ஸ்ரீ உட்பட சிலர் விருப்பமனு தாக்கல் செய்து ஆவலுடன் காத்திருந்தனர். ஆனால், யாரும் எதிர்பார்க்காத வகையில், தர்மபுரி தொகுதிக்கு வேட்பாளராக, 2014ல் அ.தி.மு.க., வில் சேர்ந்த முன்னாள் பா.ம.க., எம்.பி., பு.த.இளங்கோவன் அறிவிக்கப்பட்டார். இதனால், இந்த தொகுதியில் சீட்டை எதிர்பார்த்திருந்த அ.தி.மு.க., மகளிர் அணியினர் ஏமாற்றம் அடைந்துள்ளனர்.</description>
</news>
