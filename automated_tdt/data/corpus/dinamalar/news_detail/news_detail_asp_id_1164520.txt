<news>
<headline>தானே பெயரை கெடுத்துக் கொண்டதா ஆம்ஆத்மி கட்சி</headline>
<description>
ஊழல் எதிர்ப்பு போராட்டத்துக்காக அன்னா ஹசாரேவுடன் கைகோர்த்தார் அரவிந்த் கெஜ்ரிவால். பின் அவரிடமிருந்து பிரிந்து ஆம்ஆத்மி எனும் அரசியல் கட்சியை துவங்கினார்.  கட்சி ஆரம்பித்த புதிதில் மக்களிடம் நல்ல வரவேற்பு இருந்தது. இந்தியாவின் முக்கிய நகரங்கள் மற்றும் தலைநகரில் ஆம்ஆத்மி கட்சி எழுச்சியுடன் வளர்ந்தது. டில்லி சட்டசபை தேர்தலில் போட்டியிட்டு 28 தொகுதிகளில் வென்றது. எந்த கட்சிக்கும் பெரும்பான்மை கிடைக்காததால், எதிரி கட்சியான காங்.,கின் ஆதரவில் ஆட்சி அமைத்தது. கட்சி ஆரம்பித்து குறுகிய காலத்துக்குள் முதலமைச்சராக பொறுப்பேற்றார் கட்சித் தலைவர் கெஜ்ரிவால். 
சிறப்பான ஆட்சியை கொடுத்திருந்தால், மக்களிடம் இன்னும் நல்ல பெயர் கிடைத்திருக்கும். எதற்கெடுத்தாலும் போராட்டம் என இறங்கி, கட்சியின் பெயரை தாங்களே கெடுத்துக் கொண்டனர். எல்லாவற்றுக்கும் மேலாக 49 நாட்களில் முதலமைச்சர் பதவியிலிருந்து விலகி மக்களுக்கு அதிர்ச்சியளித்தார் கெஜ்ரிவால். கட்சி வளர்ந்த வேகத்திலேயே, வீழ்ச்சியும் அடைந்தது. மக்கள் மத்தியில் அதிருப்தி ஏற்பட்டது.
இதுதொடர்பாக ஆங்கில தனியார் "டிவி' சேனலில் கலந்துரையாடல் நடந்தது. இதில் காங்., செய்தித் தொடர்பாளர் பிரிஜேஷ் கல்லப்பா, முன்னாள் காவல்துறை அதிகாரி அமோத் காந்த், பா.ஜ.,வைச் சேர்ந்த நுபுர் சர்மா மற்றும் ஆம்ஆத்மி கட்சியை சேர்ந்த ராகுல் மேக்ரா ஆகியோர் பங்கேற்றனர்.காங்., செய்தி தொடர்பாளர் பிரிஜேஷ் கல்லப்பா: காங்கிரஸ் கட்சியை பொறுத்தவரையில், ஆம்ஆத்மி கட்சி வளரவே இல்லை. அக்கட்சி ஆட்சியமைக்க தற்காலிகமாக காங்., ஆதரவளித்தது. பல சவால்களை விடுத்த ஆம்ஆத்மி கட்சியினர் ஒன்றைக் கூட நிறைவேற்றவில்லை. அக்கட்சி விரைவில் தனது அடையாளத்தை இழக்கும்.முன்னாள் காவல்துறை அதிகாரி அமோத் காந்த்: நகர்ப்புறங்களில் ஆம்ஆத்மி கட்சி வேகமாக வளர்ந்தது உண்மை. ஆட்சி பொறுப்புக்கு வருவதற்கு முன் போராட்டங்களில் ஈடுபட்டதை ஏற்றுக் கொள்ளலாம். ஆனால் ஆட்சியமைத்த பின்னரும் கட்சி தலைவரே தர்ணா, போராட்டங்களில் ஈடுபட்டதை மக்கள் ஏற்கவில்லை. சிறந்த மாற்றுக்கட்சியாக நல்ல ஆட்சியை தருவர் என டில்லிவாசிகள் எதிர்பார்த்தனர். அவர்களின் எதிர்பார்ப்பை ஆம்ஆத்மி கட்சி சிறிது கூட நிறைவேற்றவில்லை. இதே நிலை நீடித்தால் அக்கட்சி தேருவது கடினம்.பாஜ.,வைச் சேர்ந்த நுபுர் சர்மா: ஆம்ஆத்மி கட்சியின் நடவடிக்கை பிடிக்காமல், அக்கட்சியிலிருந்து விலகி பல முக்கிய தலைவர்கள் பா.ஜ.,வில் ஐக்கியமாகி வருகின்றனர். வெற்று வாக்குறுதிகளை மட்டுமே அக்கட்சி மக்களுக்கு அளித்து வருகிறது. எப்படி ஆட்சி நடத்துவது, கட்சி நடத்துவது என்றே அக்கட்சி தலைமைக்கு தெரியாது.ஆம்ஆத்மி கட்சியைச் சேர்ந்த ராகுல் மேக்ரா: ஆம்ஆத்மி கட்சி ஆரம்பித்ததில் இருந்து சரியான பாதையில் தான் சென்று கொண்டிருக்கிறது. நாட்டில் வளர்ந்த, ஆட்சியிலிருக்கும் கட்சிகள் வளர்ச்சியை தடுக்கின்றன. மக்களின் பிரச்னைகளை அவர்களின் பிரதிநிதியாக இருந்து தீர்த்து வைக்க ஆம்ஆத்மி முயற்சிக்கிறது. அதற்கு மக்களை திரட்டி போராடுவதுதான் வழி. அந்த போராட்டத்தை மற்ற கட்சியினர் விமர்சிக்கின்றனர். ஆம்ஆத்மி கட்சிக்கு சிறப்பான எதிர்காலம் இருக்கிறது.</description>
</news>
