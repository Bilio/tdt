<news>
<headline>திருநெல்வேலி ஓட்டல் பருப்பு வடை</headline>
<description>
சென்னை வடபழனி, பரணி ஸ்டூடியோவிற்கு எதிரில் இருந்த, 'திருநெல்வேலி ஓட்டல்' கடை அத்தனை சிறியது; ஆனால், கடை வாசலில் கூட்டம் அள்ளியது! 'என்ன சங்கர் அண்ணே, இன்னும் வடை எடுக்கலையா?' விசாரித்தபடியே, அங்கிருந்த மர பெஞ்சில் நண்பன் உட்கார, நான் கடையை நோட்டம் விட்டேன். வெளியில் தொங்கிக் கொண்டிருந்த பெயர் பலகையைப் போலவே கடையும் பழையது தான் என, அங்கிருந்த மர பெஞ்சுகள் சொல்லின.'வா, வந்து உட்காரு' அழைத்தான் நண்பன். 'மச்சி, இந்த சங்கர் அண்ணனோட தாத்தா சங்கரன் பிள்ளை, திருநெல்வேலிக்காரரு! 1960ல அவர் இந்த கடையை ஆரம்பிக்க, அவருக்குப் பிறகு அவரோட மகன் மாரியப்பன், கடையை பார்த்துக்கிட்டாரு! இப்போ, மாரியோட மகன் சங்கர் பார்த்துக்கிறாரு. முதலாளிகள் தரப்புல, தலைமுறைகள் மாறிக்கிட்டே இருக்கிற மாதிரி, வாடிக்கையாளர்கள் தரப்புலேயும் தலைமுறைகள் மாறிக்கிட்டே இருக்கு; ஆனாலும், வரவேற்பு மட்டும் குறையலை!இதுல முக்கியமான விஷயம் என்னன்னா, என்னை மாதிரி சினிமாக்காரங்க நிறைய பேரு, இந்த திருநெல்வேலி ஓட்டலோட ரெகுலர் கஸ்டமர்ஸ்! இவங்க போடுற பருப்பு வடையில, செமையா இருக்குற தெக்கத்தி ருசி, சினிமா வட்டாரத்தை அடிமையாக்கிடுச்சு!' நண்பன் சொல்லிக் கொண்டிருக்கும் போதே, 'தம்பி... 5 வடை பார்சல்' என, எங்களுக்கு பக்கத்தில், வடை சாப்பிட அமர்ந்தார் பெரியவர் ஒருவர். 'என்னண்ணே பார்சல் பேரனுக்கா' நண்பன் விசாரிக்க, 'ஆமாம்' என்று ஆடியது அவர் தலை.பருப்பு வடை: நல்லா ஊறின கடலைப் பருப்பை, பக்குவமா பரபரன்னு அரைச்சு எடுத்து, அதுல சின்ன வெங்காயம், இஞ்சி, பச்சைமிளகாய், கறிவேப்பிலை நறுக்கிப் போட்டு பிசைஞ்சு, சின்ன சின்னதா தட்டி, கொதிக்கிற எண்ணெயில போட்டெடுத்தா, மொறுமொறுப்பான பருப்பு வடை தயார்.ருசியின் ரகசியம்: 'வீட்டு பக்குவத்துல அரைக்கிற மாவு; வேளா வேளைக்கு மாத்திடுற எண்ணெய்; விறகு அடுப்பு தர்ற நெருப்பு; பொரிகடலை, தண்ணீர் சேர்க்காம, புளிப்பு துாக்கலா அரைக்கிற சட்னி; அப்புறம், எங்க கைப்பக்குவம், இதெல்லாம் தான் இந்த ருசிக்கு காரணம்! - உரிமையாளர் சங்கர்.என்ன விலை?: சூடான, மொறு மொறுப்பான, பொன் வண்ண பருப்பு வடை ஒன்றின் விலை, 7 ரூபாய். சோத்து மூட்டை: கடைக்கு வெளியில, நிலம் குளிர குளிர வானம் ஊத்துது; கடைக்குள்ளே, என் சட்டை நனைய நனைய, என் வாய் ஊத்துது. பின்னே, ஆவி பறக்க நாலு வடை, அதுவும் தேங்காய் சட்னியோட இருந்தா, 'ஜொள்' ஊத்தாதா என்ன? அதான், மழையை ரசிச்சுக்கிட்டே, வடைக்கு வலிக்காத மாதிரி, லேசா கிள்ளி எடுத்தேன். அதை அப்படியே சட்னியில தொட்டு, வாய்க்குள்ளே வைச்சதும், அடடா... உச்சி மண்டையை தொட்ருச்சுப்பா, சட்னியோட புளிப்பும், வடையோட ருசியும்! அந்த சமயத்துல, 'என்னடா, வடை எப்படி?'ன்னு, என் நண்பன் ஆர்வமா என்கிட்டே கேட்டான். ஆனா, நான் பதில் சொல்லலையே! வாய்க்குள்ளே வடை இருக்கிறப்போ, எப்படிங்க பதில் சொல்றது; அதுவும் போக, ருசியானதை சாப்பிடறப்போ பேசுனா, எங்க குலதெய்வத்துக்கு ஆகாது!இடம்: திருநெல்வேலி ஓட்டல், ஆற்காடு சாலை, வடபழனி, சென்னை.போன்: 95000 34781நேரம்: காலை 7:30 - காலை 11:30 மணி; மாலை 5:00 - இரவு 10:00 மணி</description>
</news>
