<news>
<headline>'இந்திய அணு ஆயுதங்களின் பாதுகாப்பு கேள்விக்குறி'</headline>
<description>
வாஷிங்டன்: 'இந்திய அணு ஆயுதங்களின் பாதுகாப்பு கேள்விக்குறியாக உள்ளது' என, அமெரிக்கா கூறியுள்ளது.இந்தியா, அணு ஆயுதங்களை குறைக்க வேண்டுமென, அமெரிக்க தலைநகர் வாஷிங்டனில் நடந்த அணு பாதுகாப்பு உச்சி மாநாட்டில், அந்நாட்டு அதிபர் பராக் ஒபாமா வலியுறுத்தினார்; இதற்கு, இந்தியா கண்டனம் தெரிவித்தது.இந்நிலையில், அமெரிக்க அதிபர் இல்லமான, வெள்ளை மாளிகை செய்திப்பிரிவு செயலாளர் ஜோஷ் எர்னஸ்ட், வாஷிங்டனில் நிருபர்களிடம் நேற்று கூறியதாவது:இந்தியா போன்ற, அமெரிக்காவின் நெருங்கிய நட்பு நாடுகளுக்கு நிலவும் பாதுகாப்பு பிரச்னைகளை, அமெரிக்கா நன்றாகவே அறிந்துள்ளது. இந்த அணு ஆயுதங்களை பாதுகாப்பதில் பிரச்னைகள் உள்ளன. அவை திருடுபோகும் அபாயம் அதிகரித்து வருகிறது.எனவே, இந்நாடுகள், தம்வசமுள்ள அணு ஆயுதங்களை குறைக்க வேண்டுமென, அமெரிக்க அதிபர் ஒபாமா வலியுறுத்தினார். மேலும், இந்தியா - பாக்., இடையே அவ்வப்போது நிகழ்ந்து வரும் மோதல்கள், அணு ஆயுதங்களை பயன்படுத்துவதற்கான சூழ்நிலையை உருவாக்கும் ஆபத்து உள்ளது.அமெரிக்காவில், சமீபத்தில் நடந்த, அணு பாதுகாப்பு உச்சி மாநாடு, அணு ஆயுதம் இல்லா உலகை உருவாக்க வேண்டும், என்ற நோக்கம் உடையது. இந்த திசையில், தக்க நடவடிக்கைகளை எடுத்தால், இந்தியா போன்ற நாடுகளின் பாதுகாப்பை அதிகரிக்க முடியும்.இந்தியா - பாக்., இடையிலான, இருதரப்பு உறவு மேம்பட வேண்டுமென, அமெரிக்கா விரும்புகிறது. இதன் மூலம், நீண்டகாலத்துக்கு நிலைக்கவல்ல அமைதி, ஸ்திரத்தன்மை, வளத்தை உண்டாக்க முடியும். இதை, இந்த இரு நாடுகளிடமும், அமெரிக்கா வலியுறுத்தி வருகிறது.இவ்வாறு ஜோஷ் எர்னஸ்ட் கூறினார்.</description>
</news>
