<news>
<headline>மகா சிவராத்திரி: ஷிவ எனும் ஒலி!</headline>
<description>
படைப்பினில் இருக்கும் ஆழமான புரிதலின் உதவியோடுதான் "ஷிவா" என்ற ஒலியை நாம் கண்டறிந்துள்ளோம். "ஷி-வா" என்ற இந்த ஒலி, உங்களுக்குள் பல அற்புதங்களை உண்டு செய்யும். கிரகிக்கும் திறன் நல்ல நிலையில் இருந்தால், இந்த ஒலி உங்களுக்குள் வெடித்துக் கிளம்பும். அதை ஒரே ஒருமுறை உச்சரித்தாலும் போதும், சக்திவாய்ந்த அதிர்வுகளாக உங்கள் உடலெங்கும் அது வெடித்துக் கிளம்பும். அதற்கு அந்த வகையான சக்தி உண்டு. நமக்குள் என்ன நடக்கிறது என்பதை அனுபவத்தில் ஆராய்ந்து, மிக மிக ஆழமாக புரிந்து கொள்ளப்பட்ட விஞ்ஞானம் இது.
"ஷிவா" என்ற சொல்லில், "ஷி" என்றால் சக்தி. இந்திய கலாச்சாரத்தில் நாம் எப்போதுமே பெண்மையைத்தான் சக்தியின் உருவமாக கொண்டாடினோம். எப்படியோ, ஆங்கிலத்திலும் அதே வார்த்தையை ("ஷி" ஷிலீமீ) கண்டெடுத்து, பெண்ணைக் குறிக்க பயன்படுத்தி இருக்கிறார்கள். ஒரேயடியாக 'ஷி' மயமாக, அதாவது சக்தி மயமாக ஆகிவிட்டால் அது நம் சமநிலையை பாதிக்கும் என்பதால் அதுவும் பிரச்சனைதான். அதனால் அத்துடன் "வா" என்ற ஒலியை, ஒரு அடக்கிவைக்கும் கருவியாக பயன்படுத்துகிறோம். இந்த "வா" என்ற ஒலி, வல்லமை என்ற அர்த்தம் கொண்ட "வாமா" என்ற வார்த்தையில் இருந்து எடுக்கப்பட்டது.
அதனால் "ஷி-வா" என்ற மந்திரத்தில், ஒரு பாகம் சக்தியூட்ட, மற்றொன்று அதை சமன் செய்யும், அல்லது அதை சரியான முறையில் கையாளும். முறையாக வழிநடத்தப்படாத சக்தி எதற்கும் உதவாது, சில நேரம் அது தீங்கைக் கூட விளைவிக்கலாம். "ஷிவா" என்று சொல்லும்போது, சக்தியை ஒரு குறிப்பிட்ட வழியில், ஒரு குறிப்பிட்ட திசையில் வழிநடத்துவதைப் பற்றிப் பேசுகிறோம்.
அதனால் "ஷிவா" எனும்போது, நாம் மதம் பற்றிப் பேசவில்லை. இன்று இம்முழு உலகமும் மதத்தால் பிளவுபட்டிருக்கிறது. இதனால், எதை உச்சரித்தாலும் நீங்கள் ஏதோ ஒரு குழுவைச் சார்ந்தவர்போல் தெரிகிறது. இது மதம் அல்ல... உள்நிலைப் பரிணாம வளர்ச்சி.
ஷிவா - இந்த சப்தத்தின் சக்தியை நீங்களும் அறிய வேண்டும். இது அப்படியோ, இப்படியோ என்று யோசித்து, உங்கள் தர்க்க அறிவில் தொலைந்து விடாதீர்கள். இது அப்படிப்பட்ட முட்டாள்தனமான விஷயம் அல்ல. இது உங்கள் தர்க்க அறிவிற்கு அப்பாற்பட்ட ஓர் அம்சம். நீங்கள் தற்போது இருக்கும் நிலையைத் தாண்டிப் செல்வதற்கான ஒரு வாய்ப்பு இது. மனிதர்கள் வாழ்வதற்கு வரையறுக்கப்பட்ட எல்லைகளைக் கடந்து விரிவதற்கான வழி இது.</description>
</news>
