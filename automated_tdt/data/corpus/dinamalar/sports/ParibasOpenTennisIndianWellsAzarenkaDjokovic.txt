<news>
<headline>அசரன்கா, ஜோகோவிச் சாம்பியன்</headline>
<description>
இந்தியன் வெல்ஸ்: இந்தியன் வெல்ஸ் பரிபாஸ் ஓபன் டென்னிஸ் தொடரின் பெண்கள் ஒற்றையர் பிரிவில் பெலாரசின் விக்டோரியா அசரன்கா சாம்பியன் பட்டம் வென்றார். ஆண்கள் ஒற்றையரில் செர்பியாவின் ஜோகோவிச் கோப்பையை கைப்பற்றினார்.            
அமெரிக்காவின் கலிபோர்னியாவில் உள்ள இந்தியன் வெல்ஸ் நகரில், பரிபாஸ் ஒபன் டென்னிஸ் தொடர் நடந்தது. இதன் பெண்கள் ஒற்றையர் பிரிவு பைனலில் உலகின் ‘நம்பர்–1’ அமெரிக்காவின் செரினா வில்லியம்ஸ், 15வது இடத்தில் இருந்த பெலாரசின் விக்டோரியா அசரன்கா மோதினர். இதில் அபாரமாக ஆடிய அசரன்கா 6–4, 6–4 என்ற நேர் செட் கணக்கில் வெற்றி பெற்று, 2வது முறையாக சாம்பியன் பட்டம் வென்றார். இதற்கு முன், கடந்த 2012ல் நடந்த பைனலில் ரஷ்யாவின் மரியா ஷரபோவாவை வீழ்த்தி கோப்பை வென்றார். இது, இவரது 19வது சாம்பியன் பட்டம்.      
இந்த வெற்றியின்மூலம் அசரன்கா, டபிள்யு.டி.ஏ., ஒற்றையர் பிரிவு தரவரிசையில் 8வது இடத்துக்கு முன்னேறினார். செரினா முதலிடத்தில் நீடிக்கிறார்.

ஜோகோவிச் சாம்பியன்: ஆண்கள் ஒற்றையர் பிரிவு பைனலில் உலகின் ‘நம்பர்–1’ செர்பியாவின் நோவக் ஜோகோவிச், 12வது இடத்தில் இருந்த கனடாவின் மிலோஸ் ராவோனிச் மோதினர். இதில் அபாரமாக ஆடிய ‘நடப்பு சாம்பியன்’ ஜோகோவிச் 6–2, 6–0 என்ற நேர் செட் கணக்கில் வெற்றி பெற்று 5வது முறையாக (2008, 2011, 2014–16) கோப்பை வென்றார். தவிர, இத்தொடரில் சுவிட்சர்லாந்தின் ரோஜர் பெடரருக்கு (2004–2006) பின் ‘ஹாட்ரிக்’ பட்டம் வென்ற வீரர் என்ற பெருமை பெற்றார். அதிக முறை பட்டம் வென்ற வீரர்கள் பட்டியலில் பெடரரை (4 முறை) முந்தி முதலிடம் பிடித்தார் ஜோகோவிச். இது, இவரது 62வது பட்டம்.      </description>
</news>
