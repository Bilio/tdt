<news>
<headline>பெண்கள் ஹாக்கி: இந்தியா 6வது இடம்</headline>
<description>
ஹேஸ்டிங்ஸ்: பெண்களுக்கான ‘ஹாக்ஸ் பே’ கோப்பை ஹாக்கி தொடரில் 5–6வது இடத்துக்கான போட்டியில் இந்திய அணி, அயர்லாந்திடம் தோல்வி அடைந்தது.      
நியூசிலாந்தில் உள்ள ஹேஸ்டிங்ஸ் நகரில், பெண்களுக்கான ‘ஹாக்ஸ் பே’ கோப்பை ஹாக்கி தொடர் நடந்தது. இதில் இந்தியா, ஆஸ்திரேலியா உள்ளிட்ட 8 அணிகள் பங்கேற்றன. இதன் 5–6வது இடத்துக்கான போட்டியில் இந்தியா, அயர்லாந்து அணிகள் மோதின. பரபரப்பான இப்போட்டி ஆட்டநேர முடிவில் 1–1 என சமநிலை வகித்தது.      
பின் வெற்றியாளரை தீர்மானிக்க ‘பெனால்டி ஷூட் அவுட்’ முறை பின்பற்றப்பட்டது. இதில் இந்தியாவின் வந்தனா, லிலிமா மின்ஸ், நவ்ஜோத் கவுர் கோலடித்தனர். மற்ற இந்திய வீராங்கனைகளான நவ்னீத் கவுர், பூணம் ராணி கோல் அடிக்காமல் ஏமாற்றினர். இதனையடுத்து இந்திய அணி 3–4 என்ற கணக்கில் தோல்வி அடைந்து 6வது இடம் பிடித்தது.      
நியூசி., சாம்பியன்: பைனலில் நியூசிலாந்து, ஜப்பான் அணிகள் மோதின. அபாரமாக ஆடிய நியூசிலாந்து அணி 3–2 என்ற கோல் கணக்கில் வெற்றி பெற்று கோப்பை வென்றது. ஜப்பான் அணி 2வது இடம் பிடித்தது.      
மூன்றாவது இடத்துக்கான போட்டியில் ஆஸ்திரேலிய அணி 3–1 என சீனாவை வீழ்த்தியது.</description>
</news>
