<news>
<headline>சினிமா தொழிலாளர்களுக்கு 8 மணி நேர வேலை!</headline>
<description>
சினிமா தொழிலாளர்களின் வேலை நேரத்தை 8 மணி நேரமாக நிர்ணயம் செய்ய வேண்டும் என்பது உள்ளிட்ட ப‌ல்வேறு கோரிக்கைகளை வலியுறுத்தி பிரதமருக்கு கடிதம் அனுப்பியிருப்பதாக அகில இந்தி திரைப்பட தொழிலாளர்கள் அமைப்பு தெரிவித்துள்ளது. இதுதொடர்பாக "பெப்ஸி தலைவர் வி.சி.குகநாதன் அளித்த பேட்டி:-சினிமா மற்றும் தொலைக்காட்சி தொழிலை மற்ற தொழில்களைப் போல் அங்கீகாரம் செய்ய வேண்டும். சினிமா தொழிலாளர்களின் வேலை நேரத்தை 8 மணி நேரமாக நிர்ணயம் செய்ய வேண்டும். பொருளாதார ஏற்றங்களுக்கு ஏற்றவாறு திரைப்பட தொழிலாளர்களுக்கு சம்பள விகிதம் உயர்த்தப்பட வேண்டும். ஓய்வுதியத் திட்டத்தை கொண்டு வர வேண்டும். படத்துக்கு தணிக்கைச் சான்றிதழ் பெறுவதற்கு முன் திரைப்பட சம்மேளனத்திடமிருந்து சம்பள பாக்கி இல்லை என்ற சான்று பெற வேண்டும் ஆகிய 5 கோரிக்கைகளை வலியுறுத்தி பிரதமருக்கு கடிதம் அனுப்பியுள்ளோம். இதை வலியுறுத்தி இந்திய அளவில் தொழிலாளர்கள் பங்கேற்கும் பேரணி நடத்தப்பட உள்ளது. இந்த பேரணி கன்னியாகுமரியில் தொடங்கி டில்லியில் நிறைவுபெறும். சென்னை அருகே பையனூரில் தொழிலாளர்களுக்கு வீடு கட்ட கடனுதவி தரும் வங்கிகளுக்கு பரிந்துரை செய்த முதல்வர் கருணாநிதிக்கு நன்றி தெரிவித்துக் கொள்கிறேன். தொழிலாளர்களால் பையனூரில் அமைக்கப்பட உள்ள படப்பிடிப்பு தளத்தை ஜனவரி 14ம்தேதி முதல்வர் கருணாநிதி திறந்து வைக்கிறார். இது பெரும் விழாவாக நடைபெறும். இயக்குநர்கள் பாலசந்தர், பாரதிராஜா, பாலுமகேந்திரா மற்றும் அனுபவம் வாய்ந்த தொழில்நுட்பக் கலைஞர்களை கொண்டு பையனூரில் அமைக்கப்படும் திரைப்பட பயிற்சிப் பட்டறையில் பெண்களுக்கு முக்கியத்துவம் அளிக்க முடிவு செய்யப்பட்டுள்ளது. தொழிலாளர்களின் குழந்தைகளுக்காக பையனூரில் உருவாக்கப்பட உள்ள பள்ளிக் கூடத்தை நடத்தும் பொறுப்பை தொழிலதிபர் ஜேப்பியார் மற்றும் ஐசரி கணேஷ் ஆகியோர் ஏற்றுள்ளார்கள்.இவ்வாறு வி.சி.குகநாதன் தெரிவித்தார்.</description>
</news>
