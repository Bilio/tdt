<news>
<headline>ராஜேஷ் பிள்ளையின் கனவை நனவாக்க குஞ்சாக்கோ-நிவின்பாலி முடிவு..!</headline>
<description>
கடந்த இரண்டு வாரங்களுக்கு முன் மறைந்த மலையாள இயக்குனர் ராஜேஷ் பிள்ளையின் திடீர் மரணம் திரையுலகில் மிகப்பெரிய அதிர்வை ஏற்படுத்தியது.. ஆனால் அவரது மரணத்திற்கு முதல் நாள் அவர் இயக்கிய 'வேட்ட' படம் ரிலீஸானது. இதோ அடுத்ததாக அவர் இந்தியில் இயக்கிய 'ட்ராபிக்' வரும் ஏப்ரலில் வெளியாக இருக்கிறது.. ஆக தனது வேலைகளை முடித்துக்கொடுத்துவிட்ட திருப்தியில் தான், அவர் கண்களை மூடியுள்ளார். ஆனாலும் இதுதவிர ராஜேஷ் பிள்ளையின் இன்னும் ஒரு நிறைவேறாத கனவு ஒன்றும் பாக்கியுள்ளது. அது முழுக்க முழுக்க 'ரோட் மூவி' என்கிற பயணம் சம்பந்தமான படம் ஒன்றை இயக்குவது தான்.அதற்கேற்ற மாதிரி 'மோட்டார் சைக்கிள் டைரிஸ்' என பெயர் சூட்டப்பட்ட ஒரு கதையையும் பக்காவாக தயார் பண்ணித்தான் வைத்திருந்தார். பைக் ஓட்டுவதில் ஆர்வமுள்ள இரண்டு இளைஞர்களும் அவர்களிடம் ஏதேச்சையாக வந்து சேரும் ஒரு பைக்கை பற்றியும் தான் மொத்த கதையும் பின்னப்பட்டு இருந்தது.. ஆனால் கைவசம் அப்போது இந்தியில் 'ட்ராபிக்' ரீமேக் மற்றும் மலையாளத்தில் 'வேட்ட' ஆகிய படங்கள் இருந்ததால் இந்தப்படத்தை கொஞ்ச நாட்கள் கிடப்பில் போட்டுவிட்டார் ராஜேஷ் பிள்ளை.. அந்த இரண்டு படங்களையும் முடித்துவிட்டு இந்தப்படத்தை மீண்டும் தூசு தட்ட நினைத்திருந்தார் ராஜேஷ் பிள்ளை. த்ரில்லர் படமான குஞ்சாக்கோ போபனும் நிவின்பாலியும் இணைந்து நடிப்பதாகத்தான் இருந்தது.ஆனால் அவரது ஆசை நிறைவேறாமலேயே போய்விட்டது.. ஆனால் இப்போது அவரது கனவை நிறைவேற்றும் முயற்சியில் ஒன்றாக கைகோர்த்துள்ளனர் குஞ்சாக்கோ போபனும் நிவின்பாலியும்.. காரணம் ராஜேஷ் பிள்ளையின் படங்களில் இவர்கள் இருவரும் தான் ஆஸ்தான ஹீரோக்களாக இருந்து வந்தனர். இவர்கள் இருவரும் இணைந்து இந்தப்படத்தை தயாரித்து நடிப்பதாகவும், ராஜேஷ் பிள்ளையின் உதவி இயக்குனர்களில் திறமையான ஒருவர் இந்தப்படத்தை இயக்குவதாகவும் தற்போது முடிவு செய்துள்ளர்கலாம் இந்த ஹீரோக்கள் இருவரும். விரைவில் ராஜேஷ் பிள்ளையின் கனவு நனவாகும் அறிவிப்பு வெளியாகும் என எதிர்பார்க்கலாம்.</description>
</news>
