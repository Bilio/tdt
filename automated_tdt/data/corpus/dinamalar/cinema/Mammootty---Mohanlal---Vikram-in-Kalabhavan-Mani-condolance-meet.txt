<news>
<headline>கலாபவன் மணியின் இரங்கல் கூட்டத்தில் மம்முட்டி-மோகன்லால்-விக்ரம்..!</headline>
<description>
கடந்தவாரம் மறைந்த மலையாள நடிகர் கலாபவன் மணியின் மரணம் மலையாளம் மற்றும் தமிழ் திரையுலகை உலுக்கியது.. பலரு நேரிலும், சமூக வலைதளங்களிலும் தங்களது இரங்கலையும் அஞ்சலியையும் தெரிவித்தார்கள். இந்தநிலையில் நேற்று கொச்சியில் கலாபவன் மணியின் இரங்கல் கூட்டம் நடைபெற்றது.. இதில் மலையாள நடிகர்கள் அனைவரும் தவறாமல் கலந்துகொண்டு கலாபவன் மணியுடனான தங்களது நினைவுகளை பகிர்ந்துகொண்டனர். கலாபவன் மணியின் மரணத்துக்கு நேரில் வராத மம்முட்டி, மோகன்லால் இருவரும் கலந்துகொண்டு தங்களது உடன்பிறவா தம்பிக்கு தங்களது அஞ்சலியை செலுத்தினர்..இந்த நிகழ்வில் மம்முட்டி பேசியபோது, “உங்களுடைய துக்கத்தில் உங்களோடு பங்கெடுக்க நான் இங்கு வரவில்லை.. என்னுடைய துக்கத்தில் உங்கள் அனைவரையும் பங்குசேர்க்கவே இங்கே வந்துள்ளேன்”  என மணியின் மரணம் தன்னை தனிப்பட்ட முறையில் எப்படி பாதித்து இருக்கிறது என்பதை மனம் நெகிழ பத்து நிமிடங்களுக்கு மேல் பேசினார்.. மோகன்லாலும் தன் பங்கிற்கு தனது புகழுரையால் மணிக்கு மணிமகுடம் சூட்டினார். தமிழ்திரையுலகில் இருந்து கலாபவன் மணியின் நண்பரான விக்ரமும் இந்த நினைவஞ்சலியில் கலந்துகொண்டது அவர் மணியுடன் எந்த அளவுக்கு நட்பு பாராட்டியிருந்தார் என்பதை பறைசாற்றியது. </description>
</news>
