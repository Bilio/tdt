<news>
<headline>மீண்டும் பழைய பெயருக்கு மாறிய இயக்குநர்</headline>
<description>
நடிகர் விஜய் நடித்த முக்கியமான படங்களில் ஒன்று பிரியமுடன். 1998ல் வெளியான பிரியமுடன் படம், விஜய்யின் கேரியர் கிராஃபில் திருப்புமுனைப்படமாகவும் அமைந்தது. முதன்முறையாக நெகட்டிவ் ரோலில் விஜய் நடித்த  படம் அது. பிரியமுடன் படத்தை இயக்கிய வின்சென்ட் செல்வா அதன் பிறகு விஜய்யுடன் யூத் படத்தில் இணைந்தார். இந்தப் படத்தில் இடம்பெற்ற ஆல்தோட்ட பூபதி என்ற பாடல் ஆல்டைம் ஹிட்.விஜய்யை வைத்து வின்சென்ட் செல்வா இயக்கிய பிரியமுடன், யூத் இரண்டு படங்களும் வெற்றிப்படங்கள்தான். ஆனாலும் அதன் பிறகு அவருக்கு விஜய் வாய்ப்பு தரவில்லை. எனவே ஜித்தன் ரமேஷ் உட்பட பல ஹீரோக்களை வைத்து படம் இயக்கிய வின்சென்ட் செல்வா தொடர்ந்து தோல்விகளை சந்தித்தார். எனவே வின்சென்ட் செல்வா என்ற பெயரை செல்வா என்று மாற்றிக் கொண்டு இங்க என்ன சொல்லுது படத்தை இயக்கினார். விடிவி கணேஷ் ஹீரோவாக நடித்த இந்தப் படத்தில் சிம்புவும் கௌரவ வேடத்தில் நடித்தார். இந்தப்படம் ஒருநாள் கூட தியேட்டர்களில் தாக்குப்பிடிக்கவில்லை.எனவே வெறுத்துப்போன வின்சென்ட் செல்வா தன் பெயரை மீண்டும் வின்சென்ட் செல்வா என்று மாற்றிக்கொண்டுவிட்டார். பழைய பெயருக்கு திரும்பிய பிறகு தற்போது அராத்து, விருமாண்டிக்கும் சிவனாண்டிக்கும் என ஒரே நேரத்தில் இரண்டு படங்களை இயக்கி வருகிறார் வின்சென்ட் செல்வா. வெற்றி பெயரில் இல்லைன்னு இவருக்கு இனிமேலாவது புரிஞ்சா சரி.</description>
</news>
